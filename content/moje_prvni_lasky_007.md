---
title: In camera caritatis 1
contentType: prose
---

<section>

Byl mrňavý, podsaditý, černý, pod nosem nosil knírek jako nedávno vševládný vůdce a byl to vyhlášený pes. Vstoupil do naší třídy, která byla přemnožena půl stem nevzdělanců, z nichž někteří (jako já) neprošli vůbec žádným školením a jiní prošli školením protektorátním, a upozornil nás, že latina je jazyk vznešený, důležitý a libý. Mluvili jím i psali básníci božského nadání: Vergilius, Ovidius či Horatius, zakladatelé věd historických, jako Livius a Tacitus, i věd právních, jako Cicero. Také náš veliký mistr Jan Hus napsal některé ze svých děl v jazyku latinském. Zná snad někdo aspoň jejich názvy?

Nikdo z nás neměl tušení.

„Proto, damy a panové,“ mluvil po ostravsku, a vyslovoval tedy krátce, „bez latiny neni a nebude opravdoveho vzdělani. Kdo to nepochopi, nema mista na teto škole. Mnozi nebrali tohle moje upozorněni važně a pak litovali, když už bylo pozdě. Ale: suae quisque fortunae faber, jak pravi, vi snad někdo, kdo to pravi? Nikdo, samozřejmě, tedy Sallustius, opakujeme po něm: každy svého štěsti strujcem!“ Vzal křídu a začal na tabuli krasopisně skloňovat vzor femina.

Od příštího týdne začala jatka. Primusové, vykutálení flákači, šplhouni i zcyničtělí repetenti předstupovali před tabuli a tam, někteří beze slova a jiní po několika koktavých vzdeších, padli obětí.

Syn bělogvardějského plukovníka Nikita Ivanov, který se už tehdy v tercii honosil úzkým a šviháckým knírkem a který jednou v parku vedle školy vytáhl pravý vojenský revolver, před našimi zraky jej nabil, přiložil k vlastnímu spánku a vyděšenou Pavlu Vokounovou požádal o polibek jako cenu za to, že se na místě nezastřelí, stál teď bledý a chvějící se u tabule a mumlal: servus pulchrus clamat… Jak snadné je stisknout spoušť, jak jednoduché získat polibek od spanilé Pavly. „Servus pulchrus…“

„Ivanov…!“

„Servus pulchra…?“

„Tož si sedněte, Ivanov. Ja se za vas učit nebudu. Suae quisque fortunae faber!“

Největší rváč ze třídy Libor Kalina se sotva dopotácel na stupínek.

„Kalina, čtěte větu patou!“

My v předních lavicích jsme viděli, že ten ubožák drží knihu vzhůru nohama, ale on to nepostřehl. Jeho oči přestaly vnímat. Otočil se k nám do třídy s pootevřenými ústy jako lekající ryba a čekal pomoc. Ale kdo z nás by svedl napovědět mu?

„Vy neumite čist, Kalina?“

„Prosím…“

„Co prosite?“

„Včera…“ Hlas se mu zlomil a i on padl.

Byli jsme ztraceni. Přestali jsme věřit, že kdokoliv z nás dokáže překonat iniuriam potentiorum,[^2] fascinováni naším mocným nepřítelem mohli jsme jako všichni zoufalci, jako všichni odsouzenci věřit leda ve znamení hvězd anebo čekat na příchod vysvoboditele. Ten se postaví zpříma našemu katanovi a zodpoví mu jako Oidipus Sfinze jeho nezodpověditelné otázky, netvorovi pak nezbude, než aby se vrhl ze skály. Pak teprve nám ubohým nastanou lepší časy: Forsan miseros meliora sequentur.

Tak se i stalo. Pokud se vysvoboditelem může stát panna. Ještě k tomu kulhající.

Objevila se někdy začátkem jara v kvartě. Pocházela až z Uhříněvsi, která v té době byla ještě dalekým venkovem – skoro půl hodiny cesty vlakem. Dobelhala se na místo, které jí přikázali. Byla to náhodou lavice sousedící s mou. Před hodinou hrůzy si vytáhla latinskou cvičebnici, zabalenou ji však měla nikoliv v předepsaném modrém papíře, ale v jakémsi kytičkovaném plátně.

Mučitel vstoupil, my povstali a v tichu, které bylo tak husté, že jím neproniklo ani tichounké úpění zoufajících si duší, požádal o pero. Jeho zrak, neotupělý ani stářím, přelétl třídu. Věděli jsme, že si vybírá oběť. Pak zahlédl ji. „Vy jste tu nova?“

Vstala a řekla, že se jmenuje Eva Sobotková.

„Asi nebudete na hodinu připravena,“ hovořil k ní sladce. „Je možno omluvit se z řadnych duvodu vždy na začatku.“ Sestoupil ze stupínku, zvedl kytičkovanou cvičebnici a chvíli v ní listoval. „Kam až jste dospěli v latce?“ položil záludnou otázku.

Odpověděla, že k participiům.

Ruce za zády, došel až k poslední lavici. „Jakoupak jste měla známku z našeho předmětu?“ přepadl ji zezadu.

Řekla, že měla výbornou.

Slyšel jsem, jak v duchu výsměšně zaržál. Jedničku, samozřejmě, neměl v naší třídě nikdo. Výbornou, upozornil nás, napsal za svůj život na vysvědčení pouze třikrát. Se dvěma z těch premiantů si dodnes píše. Třetí bohužel zemřel. Jistě má na náhrobku vytesaný nápis v tomto zvráceném jazyce: STAT SUA CUIQUE DIES. Anebo: NIHIL EST TOTO, QUOD PERSTET IN ORBE.[^3]

„Troufala byste si trochu zapřekladat?“

Odpověděla, netušíc nic zlého, že překládali každou hodinu.

Pohlédl vzhůru, kde se nad stropem, nad střechou naší prastaré budovy klenulo neviditelné svobodné nebe, a jako by ji tam ve výšinách nalezl napsánu, navrhl větu: „Když vratny otevřel dveře, vstoupili, jako by hodlali vzbudit spiciho.“

Ó hrůzo! Ticho nabobtnalo tak, že zdusilo půl sta vylekaných nadechnutí. I škodolibost, zbyla-li v nás jaká, zmrtvěla nad tou zvrhlostí. Pak jsme slyšeli, a já si prvně uvědomil libozvučnost jejího hlasu, jak zvolna odříkává: „Cum ostiarius fores aperuisset, intraverunt, quasi dormientem excituri erant.“

Ticho. Nikdo z nás netušil, zda co právě slyšel, bylo správně a bezchybně to, co bylo požadováno. Já si však všiml zvláštního uvolnění ve tváři našeho mučitele. Dokonce i jeho hlas se proměnil, jako by v něm zaznělo potěšení či dokonce přátelství.

„Když se nepřatele přibližovali, vojini opevňovali tabor.“

Zdálo se, že zkoušená okamžik váhá, pak vzhlédla bezelstně k našemu trýzniteli. „Mám to přeložit s ablativem, anebo s cum?“

„A co by se vam libilo vice?“

Ještě chvíli váhala: „Hostibus appropinquantibus milites castra muniebant.“

O terque quaterque beati! Copak tohle bylo ještě v lidských silách? O quae mutatio rerum![^4]

Na katanově tváři se rozhostil úsměv. Přistoupil k její lavici a položil zpět její cvičebnici. „Knižky u nas balime do modreho papiru,“ oznámil, „ale ve vašem připadě učinime vyjimku. Mužete se posadit!“

Příští hodinu, nevím už, co jsme měli za předmět, místo abych sledoval výklad, pozoroval jsem svou sousedku v dívčí řadě.

Hlavu měla obyčejnou, aspoň co do rozměru (Turgeněv, sdělila nám nedávno naše češtinářka, měl jeden z největších mozků, jaké se kdy vyskytly v lidském rodu, tedy i jistě přiměřenou schránku na něj. Jak asi prospíval na studiích tenhle velkohlavý Turgeněv, jestli­pak by bez váhání vysypal hostibus appropinquantibus?), vlasy tmavé, oči šedomodré a tváře ruměné. Trochu krátký krk byl zdola ověnčen krajkovým límečkem, pod ním modré šaty a pod šaty dívčí tělo, jenže tak daleko či hluboko jsem se neodvážil ani pomyslet.

O přestávce jsem na chodbě ukusoval ze svého krajíce a ploužil se několik kroků za ní. Jednu chvíli se ohlédla a spočinula na mně pohledem. Zrudl jsem a snažil se co nejusilovněji svačit. Pak se její pohled svezl poněkud stranou a usmála se. Hned nato se k ní přidal oktaván a proslulý sukničkář Viktor, ošklivec s uhrovitou tváří a zarudlou nosní bambulí, a cosi jí vykládal.

Když jsem přišel domů, sklíčilo mě vědomí vlastní bezvýznamnosti. Čím jsem mohl přivábit pozornost bytosti, která tak zjevně duchem převyšovala své okolí? Nic významného jsem dosud nevykonal a student jsem byl spíše průměrný. Jedině snad mé slohy docházely jistého uznání. A to naše dobrotivá češtinářka netušila, že v černém osmerkovém sešitě skrývám ještě pozoruhodnější literární výplody. Vzklíčila ve mně naděje, vytáhl jsem ten sešit a chvíli v něm listoval:

</section>

<section>

_Moucha ti na nos usedla, což necítíš, pije ti krev,  
ke slonu pravila gazela, dřív než ji pohltil lev._

</section>

<section>

Nebyl jsem si přitažlivostí svého veršování příliš jist, ale přitažlivost básnického osudu mi připadala nepochybná.

Připomněl jsem si kolegu Viktora a nestoudnou vlezlost, s níž se pokoušel získat si Její pozornost, a ještě toho odpoledne jsem napsal báseň:

</section>

<section>

_Ubohá dívenko,  
dnes jsem tě spatřil  
k večeru uprostřed  
mladíků pijících  
každičkou vteřinu  
zářivý amulet očí tvých.  
Bože, tak strašlivě věřících._

</section>

<section>

Vlastní verše mě dojaly. Nadepsal jsem je: Neznámé! A dolů připsal: _Ze sbírky Žaly_. A iniciály svého jména. Pak jsem všechno ještě jednou krasopisně provedl na arch bělostného papíru a vložil ho do sbírky příkladů z matematiky.

Druhý den při hodině geometrie jsem dal svůj výtvor do oběhu. Snažil jsem se počínat si nenápadně, i když jsem napjatě sledoval putování svého milostného poselství směrem k Ní. Skutečně je dostala a přečetla si ho. Pokud se v její tváři vůbec něco zračilo, byl to spíš úžas. Lísteček složila, pokrčila rameny a poslala jej dále.

Asi za půl hodiny se mi můj výplod vrátil. Na papír kdosi podvrhl (a signoval mými iniciálami) další báseň.

</section>

<section>

_Mé známé!  
Amálie  
blechy bije  
pod stolem  
sochorem  
pod lavicí  
rukavicí  
za ňadry pěstí  
(Ze sbírky Štěstí)_

</section>

<section>

Věděl jsem, že k zasílání veršů už nenaleznu odvahu. Ale když jsem večer doma smolil latinský překlad, rozechvěl mě náhlý, ohromující nápad. Odstrčil jsem nenáviděný překlad, otevřel zásuvku, vytáhl z ní čistý linkovaný sešit a nejdříve ze všeho jsem nadepsal svoje jméno. Pod ně jsem umístil titul: VELIKÉ SRDCE. Román. Pak jsem ještě na další stránku napsal: Díl první. Chvíli jsem váhal, ale démon, který byl právě do mě vstoupil, mě hnal dál. Otočil jsem list a napsal: Část první.

Tušil jsem, že napíšu rozsáhlé dílo. Neměl jsem představu, kolik dá práce napsat román, který se bude skládat z mnoha dílů a ještě většího počtu částí, ale zdálo se mi, že to svedu. Otočil jsem další list a nadepsal: Kapitola první. Magika jedniček mě vzrušovala. Přidal jsem ještě arabskou jedničku a pod ní hned začal první větu:

</section>

<section>

> _Byl slunný horký den, paprsky se prodíraly větvovím věkovitých smrků a jedlí a kreslily v rozpáleném prachu silnice roztodivné obrazce – velebné ticho vládlo v tom velechrámu přírody._

</section>

<section>

Ó!

První věta mě opojila. Vnímal jsem teplou vůni lesa a slunce mě hřálo do zad. A přitom to bylo tak snadné. Žádné rýmy ani počítání slabik a přízvuků, aby z toho vyšel trochej anebo daktyl. Pokračoval jsem v psaní a během večera jsem zplodil dvanáct stránek. Jmenovala se Lenka. Byla studentka a šla navštívit svoji babičku, která stonala. (Začátek poněkud připomínal pohádku o Červené karkulce, ale rozhodl jsem se nedbat na to.) Ustátá horkem letního dne zamávala na auto, které ji v lese míjelo. Teprve když seděla uvnitř, ucítila odporný pach alkoholu a s hrůzou si uvědomila, že řidič je opilý. _Oh, Lenko, kdybys jen tušila, jak osudové bylo pozvednutí tvé ruky tam na lesní cestě!_ Následovaly pekelná jízda a Lenčiny marné prosby, aby jí opilec dovolil vystoupit, pak náraz vylíčený s krvavou barvitostí. Ožralý netvor zhynul. Lenku, tu už teď drahou a milovanou bytost, jsem sice zachoval při životě, ale ani obětavým lékařům, kteří zápasili o její život, se nepodařilo zabránit tomu, že nadosmrti zůstane chromá.

Druhý den ve škole jsem se jen stěží soustředil na výklad. Občas jsem vrhl pohled směrem k Ní. Kdyby jen tušila!

Odpoledne, sotva jsem zhltnul oběd, vrhl jsem se ke svému sešitu. Chvíli jsem prodlel nad první stránkou, pak jsem obtáhl všechna písmena titulu. Opět do mě vstupovalo nadšení. Přečetl jsem těch dvanáct stránek z včerejšího dne a připadalo mi až neuvěřitelné, že to množství vět, co vět, těch složitých souvětí, která nejen nepostrádala smysl, ale dokonce skládala skutečný děj, jsem sepsal já. Když dneska napíšu zase dvanáct stránek, budu mít už za osm dní sto dvacet stran. Zítra je sobota, nesmím zapomenout koupit si nové sešity.

_Ó Lenko, ubohá! Tak mladá, tak nevinná a již nelítostné Parky ti určily tak krutý los. Leč nezoufej, neb i tobě může ještě zasvitnout slunko naděje. Vždyť lidé jsou dobří a najde se třeba čisté srdce, které bude bít jen pro tebe. Velké srdce, jež láska naplní._

Srdce patřilo studentovi Jiřímu. Na první pohled poznal, že Lenku miluje. Tušil jsem, že jejich láska bude vzájemná, povznášející a šťastně zakončená, ale bude také klopýtat o překážky, těžce vykupována v boji s osudem.

Tak jsem pokračoval: den po dni, večer po večeru. Týral jsem se zoufalstvím zbytečných nedorozumění a rozchodů, pohoršoval se nad intrikami a nemravností světa, lkal nad bídou poměrů a ze všeho nejvíc jsem se opájel slastí každého nového setkání.

Za okny zatím šílelo jaro, milenci se za městského šírání vodili nestoudně k sobě přitisknuti, a také já se při jedné hodině češtiny (právě nám naše profesorka zadávala čtvrtletní domácí práci: Kniha, kterou mám rád, znělo jedno z témat), když jsem s obzvláštní vytrva­lostí hleděl ke své lásce, dočkal odpovědi. Otočila hlavu a usmála se na mě. Ten pohled mi rozbušil srdce a já kvapně sklopil oči.

O přestávce se přibelhala za mnou (Ó má nejdražší, má zbožňovaná!) a zanaříkala, že tenhle sloh bude určitě nad její síly. Napadlo ji, že by mě mohla poprosit o pomoc, ale teď se to neodvažuje vyslovit.

O qui res hominumque deumque aeternis regis imperiis, et fulmine terres![^5] Jaké pocty se mi to dostává. Jaké důvěry. Tuší snad ona něco o tom, jak trávím všechen svůj volný čas? Tuší něco o mých citech? Anebo si mě vybrala jenom proto, že požívám pověst obratného pisatele slohových cvičení? Ale ať to učinila z jakýchkoliv pohnutek, nebude oslyšena. I kdybych měl pro ni obětovat celou noc! Nihil amanti difficile![^6]

Jen jsem se tedy otázal, jakou knihu má vlastně ráda, ale nechala mi to zcela na vůli. Ještě dřív, než jsem si stačil uvědomit, že si to právě sjednávám první schůzku, jsme se domluvili, že na mě bude zítra v neděli čekat u uhříněveského mostku.

Sotva jsem přišel domů, začal jsem se probírat svou nepříliš bohatou četbou, abych z ní vybral právě to dílo, jež by se mohlo stát výmluvným poslem mých citů. Autora jsem určil brzy – byl jím ten nebožák s obrovskou hlavou, Ivan Sergejevič Turgeněv. Za prvé jsem ho obdivoval, za druhé jsem od něho přečetl několik knih, a konečně a především psal mnoho o nešťastných láskách. Kdybych nemusel při své práci vystupovat pod cizím jménem, vybral bych si, už pro ten nádherně výmluvný titul, povídku První láska. (Jak krásně bych citoval: „Ó něžné city, lahodné zvuky, dobroto a tichnutí dojaté duše, rozplývající se radosti prvních pohnutí lásky – kde jste, kde jste?“) Líčila však tak zaujatě pocity dospívajícího chlapce, že jsem ji, nerad, uznal za nevhodnou. Rozhodl jsem se nakonec pro Asju. Ta dívka byla také poznamenaná, ne sice tělesnou vadou, ale původem. Byla něžná, krásná, vášnivá, plachá a přitom vzplanula stravující láskou k vypravěči příběhu, a co se mi líbilo nejvíc, vášeň ji dohnala k tomu, že mu ona sama učinila vyznání. Povídka navíc oplývala duchaplnými postřehy a aforismy:

</section>

<section>

> _Kdybychom byli oba ptáci, jak bychom se vznesli, jak bychom letěli… Tak bychom ustrnuli v tomto modru… Ale nejsme ptáci… Ó pohlede ženy, která se zamilovala, kdo tě popíše?_

</section>

<section>

Psal jsem skoro až do půlnoci. „Včera jsem před vámi plakala, kdybyste mi řekl jedno slovo, jen jedno slovo, byla bych zůstala. Neřekl jste. Tak je zřejmě lépe… Sbohem navždy!“

Taková je tragédie nerozhodnosti, neporozumění dvou duší, jež po sobě toužily. Pád pýchy, jež se děsí odmítnutí. Tam, kde rozevírala teplou náruč láska, zavírá se chladné objetí osamocenosti.

Skvěle! Překonal jsem sám sebe. Má milovaná určitě pochopí!

Příštího odpoledne jsem pečlivě opsanou a zabalenou úlohu, v níž byli oslaveni Turgeněv a nešťastná láska, uložil pod košili na nahou hruď a vyrazil na kole směrem k Uhříněvsi.

Čekala na smluveném místě a mávala mi už zdálky. Srdce mi divoce bilo, ačkoliv cesta byla naprosto rovná. Je možné, že za okamžik stanu vedle ní? A co jí řeknu, jak ji oslovím?

Už jsem seskakoval z kola. „Tak to vezu!“ Hleděl jsem na ni úpěnlivě a přitom jsem lovil zpod košile obálku.

Pravila, že jsem strašně, ale stráášně moc hodný, že to bude určitě skvěle napsáno (ani obálku neotevřela, ačkoliv já se chvěl nedočkavostí), ale teď si jistě potřebuju odpočinout. Vedla mě cestičkou kolem parku, zatímco já vedl kolo. Pak jsme jakýmsi šerým a úzkým tunýlkem podcházeli trať. Ocitla se vedle mě tak blízko, že jsem ucítil dotyk jejího boku a napadlo mě, že bych teď mohl pustit kolo a… Obstipui, steteruntque comae et vox faucibus haesit.[^7] Než jsem se vzpamatoval, odemykala branku a já ji bezhlese následoval do domku, kde to vonělo jablky, česnekem, mýdlem a kočkami.

Jakási venkovsky vyhlížející paní – jistě její matka – mě posadila za stůl, jehož deska byla doběla vydrhnutá. Přiběhlo několik koček, které se mi třely o nohy, a hned nato se přede mnou objevil hrnek mléka a talíř plný smažených vajec.

Pak jsme spolu osaměli. Za okny přehučel vlak a potom bylo ticho. Usilovně jsem žvýkal. Tolikrát jsem už popsal právě tuto scénu. Sotva Jiří s Lenkou osaměl, hned hýřil vtipem, vyprávěl zajímavé příběhy, ohromoval tu plachou, milovanou posluchačku svými znalostmi z dějin, ze života amerických indiánů i citáty z latinských klasiků. Jindy jí hrával na klavír anebo s ní rozmlouval o práci, o kráse, o věrnosti, o filozofii, o pravdě, o Bohu či o lásce a ona mu dojatě naslouchala, odměňujíc ho něžnými pohledy. A také, ano, už tak daleko jsem ve svém příběhu dospěl, se k němu na kratičký okamžik přimkla a nechala své rty splynout s jeho. Jenže o čem jsem měl teď hovořit já? Měl jsem zničehonic začít o punské válce? Kdybych si aspoň dokázal vzpomenout na nějaký zajímavý film. Ale od té doby, co jsem začal sepisovat svoje dílo, nebyl jsem v kině ani jednou. Proč jsem si tohle nerozmyslel dřív? Cosi se mi neočekávaně vrhlo do klína. „Kolik vlastně máte těch koček?“ vyhrkl jsem.

Odpověděla, že šest, nechtějí topit koťata. Pak vyprávěla o kočkách, od koček přešla ke psům, od psů k papouškům a od těch jsem se konečně já dostal k indiánům. Ó něžné city, ó lahodné zvuky bezbřehého tlachání! Napadlo mě, že v rozhovorech, které jsem až dosud vrhal na papír, bylo cosi nepřirozeného a neradostně vznosného, až přijedu domů, musím to napravit.

Už se stmívalo, když jsme se vraceli k silnici. Doprovázela mě. Co kdybych využil tmy a řekl, že ji miluju? Ale svedu to říct tak, jako jsem to už napsal? Mám vůbec naději, že by mě mohla vyslyšet, když o mně neví to nejpodstatnější, když nemá zdání o tom, že v mém stole leží skoro už dokončeno moje dílo, pět hustě popsaných sešitů, tři sta dvacet stránek mých vyznání, svědectví o mé lásce a touze, když netuší, že jednou budu slavný, uznávaný spisovatel?

Zatímco jsme se u silnice loučili, její ztemnělé oči jako by ke mně vzhlížely s očekáváním.

Jednou se dočkají, nezklamu je, ty drahé oči. A vyhoupl jsem se plavně na svůj bicykl a rychle se vzdaloval směrem ku Praze; v zatáčce jsem se ještě ohlédl, ale má milovaná už tam nestála. V uších mi však stále zněl její libý a bezelstný hlas, jako by mě objímal a doprovázel. Ó něžné city, ó rozplývající se radosti prvních pohnutí lásky. Šlapal jsem jako posedlý. Heu furiis incensa feror![^8]

Doma jsem v rychlosti slátal svoji kompozici. O čem jsem psal, už nevím, ale jediná práce, která došla uznání, byla úloha o Turgeněvovi. Obvyklé opory, lítostivě nám oznámila češtinářka, totiž zklamaly.

Zakrátko skončil školní rok, odjeli jsme na prázdniny do vesničky na Vysočině. Dostal jsem k obývání komůrku na půdě, místo oken vikýř. Elektřina v domě nebyla, zato vikýřem se už ve čtyři ráno draly sluneční paprsky. Vstával jsem tedy s rozbřeskem. Rodiče i bratr pokojně spali a já pokračoval ve svém díle. Jiřího jsem odeslal do Ameriky. Ne aby se tam skryl před Lenčinou láskou, jak se ubožačka děsila, ale aby si tam vydělal peníze pro jejich společnou životní pouť. Jenže v Americe ho čekala kalvárie přistěhovalce. Mohl Lence psát, že dělá jen uklízeče v newyorské nemocnici? Vždyť té nešťastnici by snad žalem puklo srdce. Teprve když Jiří ošetřil milionáře, jenž se před ním náhodou skácel na noční vylidněné avenue, se jeho situace změnila. Zachráněný se mu odvděčil místem chirurga v předním soukromém sanatoriu. Už příští týden dostala tesknící Lenka dvanáctistránkový dopis, v němž se dočetla, že Jiří už bez ní nechce nikdy žít, je připraven, bude-li s tím ona svolná, hned jak se vrátí, odvést si ji k oltáři. _Ó blažená srdce, jež bijí v souladu lásky. Konečně spolu. Navždy spolu. Zašeptáš slova: Miluji tě, a ta slova se ti vrátí!_

Popsal jsem pět set čtyřicet devět stránek. Pod poslední větu jsem napsal velkými tiskacími písmeny: FINIS.

Exegi monumentum aere perennius.[^9] A v té chvíli mě sklíčil žal člověka, jenž má už všechny šťastné chvíle za sebou. Pak jsem si uvědomil, že přece všechnu tu námahu jsem podstoupil pro jediný, teď téměř zapomenutý cíl. Má drahá, má láska vystoupila náhle z mlh a já se oddal milostným představám. Viděl jsem ji, jak obklopena svými kočkami sedí za čisťounkým stolem a čte moje dílo. Je večer, zvenku padá do místnosti chlad, ale ona jej nevnímá. Čte právě to dojímavé místo, kde Jiří prvně doprovází Lenku až k jejímu domu. Dočte až po slova: _Jak je to nádherné naslouchat tvému hlasu, Leničko! Chtěl bych ho slyšet pořád, pořád, pořád!_ Tu se teprve zachvěje, vezme sešity, položí si je k posteli, odejde do koupelny, svlékne se a pak, když už bude ležet pod bělostnou, těžkou venkovskou duchnou, sáhne vedle sebe, nahmátne sešit, otevře jej a bude pokračovat ve své četbě. A do jejího srdce vstoupí něha, stále více ji bude prostupovat láska, také ovšem nastanou chvíle, kdy ji přemůže obdiv. Tehdy na okamžik vzhlédne od rozečteného příběhu a v duchu se užasle otáže: Je vůbec možné, že tohle napsal on? A její ústa zašeptají do tmy moje jméno.

Během srpna, během celého krásného, horkého, milostného měsíce srpna jsem znovu a znovu četl svoje dílo. Upravoval jsem věty, vytrhával a vlepoval stránky, přepsal celý sešit pátý a půl sešitu sedmého. Den před zahájením školního roku jsem se po dlouhém váhání rozhodl k důležitému, ne-li k rozhodujícímu kroku. Na titulní stránku jsem připsal veliké: TOBĚ a do závorky jsem doplnil: Milé E. S. Autor.

Potom jsem ze všech sešitů připravil úhledný balíček, převázal jej motouzem a uložil do aktovky.

Ačkoliv jsem to měl do školy sotva tři minuty, příštího rána jsem spolu s vyděšenými primány přešlapoval před školou už v půl osmé. Teprve teď mě začaly přepadat úzkosti. Co když nepřijde? Co když opustí naši školu stejně náhle, jako se v ní objevila? Co když onemocněla? Co když sice přijde, ale odmítne přijmout můj dárek? Anebo nejstrašnější možnost: Přijde, přijme můj dárek, ale to, co si přečte, ji nejen nepotěší, nejen neobloudí, ale zraní, či dokonce urazí? Co když, místo abych vše získal, vše ztratím? Si tacuisses, philosophus mansisses.[^10] Ó nezaplašitelná úzkosti, věčná a chvějivá nejistoto tvůrců!

Už přicházela, blížila se od parčíku, poznal jsem ji zdálky, jenže po jejím boku, horribile visu, horribile dictu,[^11] kráčel vytáhlý mladík, v němž jsem podle bambulovitého nosu poznal bývalého oktavána Viktora. Když došli až k místu, kde končil parčík a začínala zahrada našeho ústavu, O fallacem hominum spem! Animus meminisse horret,[^12] ten ničema se k ní naklonil a rychle ji políbil. A ona, má nejdražší, má láska, má bývalá láska se nejen nebránila, ale dokonce se za ním otočila, když se, sám zřejmě ohromen svou vlastní hnusnou nestoudností, vzdaloval zase podél parčíku, a zamávala mu.

Chvíli jsem uvažoval o tom, že ji, zrádnou poběhlici, dovleču k řece a před jejími zraky sešit po sešitu naházím své dílo do vody. Ale nemělo to smysl, pokud by nevěděla, co právě ničím, čím, a tedy kým to tak bezostyšně, tak marnotratně pohrdla.

O první hodině latiny nám náš mučitel, sotva vstoupil do třídy, jásavě oznámil, že nás čekají povznášející chvíle, kdy se před námi otevřou pokladnice plné nejpozoruhodnějších skvostů ducha. Budeme nyní, když jsme zvládli Scyllu i Charybdu gramatiky, už pouze překládat díla klasiků.

Potom vyvolal ji, vsunul jí do dlaně ohmatanou knížečku a vybídl ji, aby četla.

Stoupla si a svým sytým, libozvučným hlasem recitovala: Gallia est omnis divisa in partes tres, quarum unam incolunt Belgae, aliam Aquitani, tertiam qui ipsorum lingua Celtae, nostra Galli appellantur.

Teprve teď jsem dokázal postřehnout v jejím hlase, jemuž jsem se ještě nedávno tak obdivoval, který jsem snad dokonce ve své prostomyslnosti zbožňoval, stopy hnusné a licoměrné falše. Tušil jsem, že o tom všem, čeho je schopno proradné ženské srdce, napíšu jednou, možná už brzy, nový velký román.

> _(1980)_

* * *

[^1]: V pokojíku lásky.

[^2]: Nespravedlnost mocných.

[^3]: Každého očekává jeho (poslední) den. Nic na celém světě netrvá věčně.

[^4]: Ó třikrát čtyřikrát blažení! Ó jaká změna věcí.

[^5]: Ó ty, který osudy lidí a bohů věrnou spravuješ vládou a bleskem je děsíš.

[^6]: Milujícím není nic zatěžko.

[^7]: Strnul jsem, vlasy se mi zježily a hlas uvázl v hrdle.

[^8]: Ha, jaké vášně mě ženou.

[^9]: Dokončil jsem pomník trvalejší než kov.

[^10]: Kdybys byl mlčel, zůstal bys filozofem.

[^11]: Hrozné pohledět, hrozné povědět.

[^12]: Ó klamná lidská naděje! Mysl se hrozí vzpomínky.

</section>
