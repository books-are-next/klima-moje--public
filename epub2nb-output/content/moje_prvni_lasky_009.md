---
title: Hra na pravdu
contentType: prose
---

<section>

Nastoupil jsem u Libeňské sokolovny do tramvaje číslo čtrnáct, v ruce tři karafiáty, které v parném odpoledni rychle uvadaly. Dívka, se kterou jsem se pokoušel chodit už téměř rok, během něhož mne dvakrát opustila a dvakrát se ke mně vrátila, nepřišla na schůzku. Nejspíš se rozhodla opustit mě potřetí.

Poslední dobou jsem se marně snažil udržet pohromadě své jistoty.

Když skončila válka, která se protáhla mým dětstvím jako jedovatý had, zdálo se mi, že nadchází nový věk – v něm skončí všechna nespravedlnost a utrpení; aniž jsem si to uvědomoval, toužil jsem se vrátit do stavu bezúhonných představ a důvěry v laskavou podstatu světa, v němž dobro přemáhá zlo a pravda vždy vítězí.

Kdo touží z celé duše, nalézává, i já nalezl. Už jsem si v tom světě přebýval, vkročil jsem do zaslíbené země, byl jsem bezstarostně šťastný z pouhého vědomí, že nemusím žít v neustálém očekávání konečného ortelu; ani jsem nepostřehl, že už opět nadešel čas ortelů.

Potom však, několik dní po smrti tolik oslavovaného generalissima, si přišlo šest pracovníků Bezpečnosti pro otce. Od toho dne jsme ho už nespatřili. Obviněn z neuvěřitelných hospodářských zločinů, čekal už čtvrtý měsíc na proces ve věznici na druhém konci země.

Jeho zatčení mě zdrtilo. Ačkoliv jsem byl právě ve věku, který se považuje za období vrcholící vzpoury proti rodičovské autoritě, otce jsem dosud obdivoval. Asketicky skromný, vzdělaný a neúnavný ve své práci – věřil v rozum a v nový společenský řád. Jak to, že ho tedy obviňují ze zločinných úkladů proti tomu řádu?

Před několika dny mi můj dávný kamarád z evangelického sdružení přinesl desky s ohmataným strojopisem. Řekl, že po tom, co naši rodinu potkalo, by mě snad mohl tenhle text zajímat.

Strojopis k mému překvapení neobsahoval náboženský text, ale překlad životopisu nedávno zesnulého generalissima. Překladatel nebyl uveden, autor měl německé jméno. Dal jsem se do čtení hned prvního večera a po několika stránkách jsem začal trnout. Četl jsem až dosud jen oficiální životopis. Velikán se mi navíc tklivě připomínal ve vzpomínkách na konec války a shlížel na mě důstojně z obrazů: vznešený a opěvovaný. Teď jsem o něm četl jako o Napoleonovi, který na cestě za osobní mocí zradil revoluci a své spolubojovníky, jako o nedostudovaném seminaristovi, který ideály svých předchůdců rozmělnil v několik zubožených a zaměnitelných pouček, jako o krutém despotovi, který neváhal poslat na smrt kohokoliv, kdo mu stál v cestě.

Připadalo mi, že bych nejspíš měl tak rouhavý text ihned zničit, ale neodhodlal jsem se zničit věc, která mi nepatřila. Vzal jsem tedy desky a po chvíli váhání je vložil do skříňky s plynoměrem a zaházel hadry. Byl jsem odhodlán vrátit hanopis jeho majiteli hned příštího rána, ale místo toho jsem jej příštího večera vytáhl ze skrýše a pokračoval v četbě.

Nejstrašnější mi připadalo, že všechno, co se v té knize psalo, zdálo se být věrohodně doloženo. Mohl jsem nevěřit, sám sebe jsem přesvědčoval, že nevěřím, ale cítil jsem, jak se můj svět zachvívá, země se mi rozestupovala pod nohama. Kdo mě klamal? Kdo mluvil pravdu? Anebo je možné, že tvář světa je tak neurčitá, že v ní někdo může zřít podobu Gorgony a jiný tvář Venušinu? A jakou tvář naleznu já?

Díval jsem se na vadnoucí květy a rozteskňoval se. Nic nebude v životě takové, jak jsem si představoval. Žiju obklopen klamem, nestálostí a zradou. Nemám, komu bych uvěřil, ke komu bych se s důvěrou obrátil.

Tramvaj zastavila u Libeňského mostu. Najednou, sám jsem nedokázal určit sílu, která mě přiměla vytrhnout se z lítostivého zadumání, musel jsem vzhlédnout ke dveřím. Spatřil jsem jen cizí dívku, ale bezpochyby to byla ona, která mě vyburcovala. Cosi z ní vycházelo, upíralo se ke mně, ačkoliv se na mě ani nepodívala, nepodívala se na nikoho z lidí ve voze. Na její poněkud široké a smavé tváři tkvěl nepřítomný výraz. Nabídla průvodčímu hrst drobných, jízdenku zastrčila do kapsičky krvavě červené blůzy a posadila se. Něžným pohybem štíhlých prstů si uhladila na kolenou sukni osázenou květy slunečnic, vytáhla z kabelky knížku a začala si číst. Tu knížku jsem hned poznal, sám jsem z ní po léta čerpal své vědomosti o dějinách našeho písemnictví. Těsně před maturitou nám ji zakázali používat, prý byla buržoazně objektivistická – co to znamená, tomu nerozuměl nikdo z nás.

Ještě jsem v životě neoslovil cizí ženu. Mé dosavadní lásky začínaly tím, že jsem byl osloven. Tentokrát jsem však v sobě vybudil všechnu svoji odhodlanost. „Taky studujete literaturu?“ naklonil jsem se nad ni, takže musela postřehnout, že má slova platí jí.

Ani nepohnula hlavou.

Její nevšímavost mě pokořila, mé odhodlání se vytrácelo. „Tohle není dobrá učebnice!“ sdělil jsem jí tichounce cizí názor.

Obrátila stránku a několikrát bezhlese pohnula širokými rty. Nejprve se otočila k oknu, jako by se chtěla přesvědčit, kde se nachází; pak řekla: „Vy znáte ňákou lepší?“

Mohl bych jí přinést několik učebnic, pokud má zájem. Studuje literaturu?

Ne, literaturu nestuduje, jen se o ni zajímá.

Je to krásný zájem!

Ticho. Už si zase četla. Její rty se pohybovaly. Ve způsobu, jak držela hlavu, jsem nalézal vznešenost.

Nabídl jsem prostor před Riegrovým pomníkem jako místo, kam jí zítra večer v osm přinesu vhodné učebnice.

Ticho. Lepší než odmítnutí.

Zaklapla knížku. Měla ji vloženou do koženého obalu, na přední desce jsem rozpoznal rybu vyšitou ze zelených a modrých korálků.

Tramvaj brzdila ve stanici před nádražím.

Vsunula knihu do kabelky, pak prošla kolem mě, jako bych tu ani nestál. Dohnal jsem ji ve dveřích. „Určitě přijďte. Budu na vás čekat!“ Vsunul jsem jí do ruky své povadlé karafiáty.

„No né!“ řekla a vystoupila.

Doma jsem pokračoval v četbě strojopisu. Autor vyjmenovával funkce těch, kteří byli odsouzeni a popraveni za zradu, kontra­revoluční činnost a špionáž. Byli mezi nimi nejpřednější politikové země: předseda vlády, jeho náměstkové, náčelník generálního štábu, nejvyšší velitelé vojenských okruhů, velvyslanci, předseda Internacionály, bývalí náčelníci tajné policie. Jak vůbec mohl existovat stát, jak mohl přežít jediný den, tázal se autor, když jej řídilo takové množství zrádců? Je pravděpodobnější, že sta, ba tisíce vůdčích osobností země se po léta přetvařují a zrazují, anebo že jeden z nich urve moc násilím, všechny je křivě obviní a v krvavém představení je přinutí sehrát roli, v níž samy sebe před smrtí zhanobí?

Papír nasládle páchl plynem. Kdyby to, co se zde píše, byla pravda, jak to, že mu ponechali moc, když v té zemi přece vládne lid? Anebo ani to není pravda? Jak to, že on vedl vítězné armády? Anebo nevedl? A proč mu miliony lidí po léta provolávaly slávu?

Dozvím se někdy, jak probíhaly děje, jež se dokonce zběhly za mého života? Jakou naději mám, že se dozvím, jak opravdu probíhaly děje dávno minulé? Zda opravdu žil Ježíš, konal své zázraky a sám vstal třetího dne z mrtvých? Zda opravdu Mojžíš rozmlouval s Bohem? Jak vůbec vznikl svět, o němž jedni tvrdí, že povstal z vůle boží, a druzí, že se vysrážel z jakýchsi nepatrných částic hmoty?

Ale jaký smysl by mělo žít ve světě, v němž by nebylo možné se o ničem dopátrat pravdy?

Do Riegrových sadů jsem dorazil předčasně. Na nebi houstly bouřkové mraky a na nedalekém nádraží o sebe třeskaly vagony. Opřel jsem se o kmen jakéhosi poloexotického stromu a čekal. Vhodných knížek jsem doma našel několik, s sebou jsem však přinesl jen Nástin dějin literatury. _(Básník třídním pohledem vidí národ rozdělený na dvě třídy. Na jedné straně buržoazie spějící k neodvratnému konci, na druhé straně dělnická třída, jejíž síla roste solidaritou a jíž patří budoucnost.)_

Na schůzku jsem se v duchu připravil. Nic jsem o své očekávané sice nevěděl, ale předpokládal jsem, že jestli vůbec přijde na schůzku se mnou a věnuje mi tak část svého času, bude ode mě očekávat pomoc, radu, nejspíš soustavný výklad o otázkách, jimiž se zabývá.

Naštěstí jsem se v literatuře poněkud vyznal, přečetl jsem, jak mi připadalo, spoustu knih a až dosud jsem neměl příležitost, abych o nich soustavněji vykládal. Stejně jako o svém životě a o svých názorech. Byl jsem plný slov jako přezrálý klas zrn, stačilo, abych jen trochu zatřásl hlavou, a budou se ze mě sypat s tichým šelestem.

Když na cestu dopadly první kapky, spatřil jsem ji. Barevná jako amazonský papoušek, vznášela se mezi rozkvetlými keři.

„Vy ste vopravdu přines ty knížky?“ ovanula mě fialkovým vydechnutím, které převonělo nedaleký záhon růží. Trochu se opoz­dila, ale zavinil to její šéf, odporný trpajzlík. Nejprve jí diktoval nějaký kecy pro ministra a potom otravoval, aby spolu šli na večeři. Chlapi jsou děsný, jsou přesvědčení, jak baví dámu, a zatím jsou zábavní jako rybičky v akváriu. A ještě ke všemu myslí pořád jen na to jedno.

Vítr jí nadouval sukni a rozevlál vlasy, nahé paže se jí vlhce leskly. S deštěm jsem při úvahách o dnešním večeru nepočítal. Kam teď půjdeme?

Spěchali jsme zmoklou ulicí směrem k tramvaji. Na rohu jsem si všiml modrého neonu. Co kdybychom si sedli na chvíli do vinárny?

Vzduch uvnitř byl setměle narůžovělý, plný kouře a nezvyklých pachů. Po našem boku se objevil číšník a vedl nás až do nejšeřejšího kouta místnosti k volnému stolku.

Chvěl jsem se rozpaky a nejistotou – věděl jsem, že mým finančním možnostem odpovídá jedině menza. Má společnice se však zdála spokojena. Rozevřela desky s nápojovým lístkem a chvíli bezhlese pohybovala rty.

Objednal jsem jí víno a sobě minerálku. Chodí často do takových podniků?

Ano. Její bývalý manžel totiž hrál v Adria baru na saxík.

Toto prosté sdělení mě ohromilo. Byl jsem vychován ve směsi evangelického a revolučního puritánství. Ani jedno nemělo pochopení pro rozvedené ženy.

Naštěstí číšník přinesl nápoje a ona mě obdařila úsměvem. Sevřela stopku poháru a řekla, že se jmenuje Vlasta a po mizerovi, který jí málem zkazil život, jí zbylo to směšné příjmení: Slepičková.

Zatímco jsem se představoval já, smočila si rudé rty v krvavém nápoji a zapálila si cigaretu. Slepička byl nejprolhanější ožralý lump, jakého kdy poznala. Půl roku jí třeba namlouval, že chodí v sobotu hrát na pohřby a svatby, ona kvůli tomu seděla doma jako vdova, dokonce i výslužky odněkud občas vyčaroval, pak teprve zjistila, že chodí do pajzlíku Na Slupi a maže tam gotes. Když ho tam objevila v mrňavým abštajgu za lokálem, zrovna jeden, co správcoval výrobu krému na boty Armanda, shraboval nejmíň padesát táců. Ale ona ztropila takový brajgl, že pan správce sebral hrst těch papírů, cpal jí je do kabelky a prosil: Vlastičko, uklidněte se, jenom se na nás hezky usmějte. Slepička jí nepověděl rovné slovo, někdy už si myslela, že třeští, když jí vykládal, jak odpoledne strávil s jejich přítelem Maxem, a přitom ona seděla celé to odpoledne s Maxíčkem v baru u Šroubků. S takovým člověkem se nedalo žít, to by spíš vydržela se slepým nebo chromým. Na to mě upozorňuje, ona ledacos snese, ale nikdy ne lež a přetvářku.

Taky já, řekl jsem, si nedovedu představit, že bych mohl žít s někým, kdo lže. Vždycky jsem toužil po upřímnosti, nikdy jsem nikoho neoklamal a neoklamu.

Usmála se. Tyhle řečičky slyšela už mockrát. Ale chce mi věřit. Jen doufá, že nejsem nějaký umělec. Kde vlastně makám?

Ačkoliv jsem před okamžikem horoval pro upřímnost, neodvážil jsem se přiznat své skutečné směřování a řekl jsem, že studuju češtinu a literaturu.

Znala jednoho, studoval architekturu, možná že jsem ho znal také, jmenoval se Borek.

Ne, žádného Borka, co studuje architekturu, neznám.

Už ji dávno nestuduje. Před pěti lety si otevřel vlastní kancelář, pak ho zavřeli, určitě si dovedu představit, co to bylo za ptáčka, když takhle skončil. Ale tančil božsky. Jako jeden horolezec, ten se jmenoval Petr, Petr Hrobař, jestli jsem ho náhodou neznal, jméno funebrácký, ale tančil jako Saša Machov, zvával ji, aby si s ním vyrazila do Tater, že ji naučí lézt, slaňovat a brzdit cepínem na sněhu, jenže to už byla vdaná, Slepička by jí zmáčkl mandličky, kdyby ji jen zahlédl, jak courá s cizím chlápkem. Tenkrát to byla její klika, protože toho Hrobaře zasypala lavina. Když ho vykopali ze sněhu, měl cepín zaražený do břicha až po topůrko. A jaký sport dělám já?

Dopila sklenku a úslužný číšník okamžitě nabídl další.

Pak mi vyprávěla o svém otci. Byl důstojník. Doma měli asi deset přijímačů a vysílačku – ta ho nakonec připravila o hlavu, protože za války nepřestal vysílat, ještě je vidí, jak ráno za tmy k nim vtrhli, hajzli mrňaví, ani mi radši nebude vykládat podrobnosti, zdá se jí, že jsem slabší nátura. Po válce si maminka našla amanta, nějakej Horák, dělal národního správce ve fabrice na nábytek v Karlových Varech, jestli jsem ho neznal. Když se vzali, dva roky si žili ve vile u vlastního rybníka, jenže pak, to jsem jistě taky zažil, závodní rada je přišla vlastnoručně vystěhovat. On pak nafasoval dvanáct roků. To už bydleli v Lokti, měli cimru z bývalý stáje a maminka chodila dojit krávy. Jednou v neděli se svátečně vohodila, a že se pojede podívat, kdo se vlastně nakvartýroval do jejich vily. Pět dní ji potom hledali, než ji vylovili z rybníku za vilou. To bylo rozloučení, ani mi nebude povídat, co dělala, když jí maminu ukázali. Tak zůstala sama. Uměla slušně tančit, myslela si, že by ji vzali do nějakýho báru, jenže tyhle podniky zkapávaly, nebylo v nich dobrý pobavení pro úderníky. O flek se nedalo zavadit, jen ten Slepička ji při tom v Praze klofnul. Kdybych ho viděl, divil bych se asi. Otrapa to byl vopelichanej, skoro o dvacet let starší, kdyby nebyla tak švorcová a sama na světě, ani by si s ním ke stolku nesedla. Stejně to s ním vydržela sotva rok a poslední měsíc mu pěkně osladila. A jednou, když odešel do toho svýho báru, pozvala si kámoše, co s ním dělala ve fabrice, sbalili Slepičkovy krámy do kufrů a ty mu vyhodili přede dveře, pak vyměnili zámek. Ten kámoš s ní radši zůstal uvnitř, kdyby náhodou Slepička moc vyváděl. Taky že vyváděl, to mi ani radši nebude líčit, protože by se mi pak mohly zdát ošklivé sny.

Když jsem zaplatil útratu, zbyly mi dvě tříkorunové bankovky a hrstička drobných. Venku země voněla vlhkem a rozpuštěnými sazemi. Má společnice si vykračovala na vysokých kramflíčkách a mávala už zdálky na chodce, které jsme měli míjet.

Bydlela až nahoře v Libni, na rohu ulice, která sestávala jen z několika činžáků, pravila, že už je doma, dál s ní chodit nemusím, darmo by nás někdo viděl, a znám lidi. Dokdy si může nechat moji knížku?

Tak dlouho, jak ji bude potřebovat. Naopak, můžu jí opatřit ještě jiné a zajímavější.

Smluvili jsme se, že za týden jí je sem přinesu. Podala mi ruku, já ji stiskl a pak, poslušen hlasu, jenž mi našeptával, že nebudu zcela odmítnut, jsem ji objal.

Její rty se vlhce a sladce přitiskly k mým. Hned mě však odstrčila: „Tohle teda ne! To sme si nedomluvili!“

Doma jsem na svém stole pod vyčítavým matčiným lístkem (Je půlnoc a ty se ještě někde touláš!) našel dopis od otce z vězení. Byl napsán na linkované osmerce papíru, v záhlaví vedle oslovení se fialově vykružovalo razítko.

</section>

<section>

> _Moji milí,_

> _jistě si dovedete představit, že tu mám dosti času, abych přemýšlel o celém dosavadním životě, o všem svém snažení i o chybách, jichž jsem se dopustil. Největším mým omylem však bylo, že jsem všechno kolem sebe pozoroval jen jakoby zvenčí. Zvenčí všechno vypadá jednodušeji a mnohdy i lákavěji, ale člověk se tak může, to jsem pochopil až tady, i strašlivě mýlit. Často teď vzpomínám na svého otce: bylo mi asi deset let, když mi daroval k Vánocům drobnohled. Poradil mi, abych si na sklíčko kápl krůpěj obarvené vody, a zeptal se mě, jak si představuju, že bude vypadat. Odpověděl jsem, že bude čistá a průhledná. Netušil jsem vůbec, že ta čistá voda bude plná života. Dodnes si pamatuji na to množství ohromujícího pohybu. Škoda že můj otec zemřel, když jsem byl ještě malý, nestačil mi předat nic ze své moudrosti. Dělám si výčitky, že ačkoliv mi osud dopřál pobýti s Vámi déle, nebyl jsem asi dost moudrý, abych Vám vysvětlil, že tak mnoho věcí se zdá vypadat jinak, než ve skutečnosti jsou, a v duchu Vás prosím za odpuštění…_

</section>

<section>

Představil jsem si otce, který ležel někde v cele, zatímco já se toulám po vinárnách s cizí rozvedenou paničkou. Nejméně týden, rozhodl jsem se, budu snídat jen suchý chleba, nanosím si ho z menzy. A za ní už nepůjdu, nikdy už ji nechci vidět, není to žena pro mě.

Když jsem si konečně lehl a zavřel oči, uviděl jsem moře. Obrazy před usnutím ke mně přicházely od dětství. Vynořily se nečekaně a pak chvíli trvaly, takže jsem si je mohl prohlížet. Někdy byly tak působivé, tak barevné anebo bizarní, že mi utkvěly v paměti ještě dlouho po tom, co zmizely. Většinou jsem o jejich smyslu nepřemýšlel, jen jsem se jimi těšil. Ale tři dny předtím, než nás za války odvlekli z domova, viděl jsem dlouhý vlak s obrovskými koly. Pohyboval se v mrtvě vyhlížející pustině. Trvala nehnutě plná kamenů, suchých keřů a slámových trav, ale obrovská kola se otáčela a já cítil děs. Také večer předtím, než si pustila naše sousedka v činžáku plyn, jsem viděl skalnatou krajinu, zpod balvanů vykukovali hadi. Uprostřed na kameni ležela žena a do její nohy se zahryzával chřestýš. Jeho oči byly sírově žluté, hlava červená s velkými jedovými zuby.

Teď jsem tedy viděl moře. Vlny mě oblévaly ze všech stran, takže jsem se musel nalézat kdesi uprostřed vod, ležel jsem na oblém vyhřátém skalisku a pod hladinou jsem zahlédl rybu se zvláštním, téměř lidským vzezřením. Její tělo obrůstaly široké deskovité šupiny jako tělo draka. Všiml jsem si, že ze zářivých očí té ryby vytékají skleněné slzy, které se rychle rozpouštěly ve vodě.

Za týden jsem na schůzku kromě překladu sovětské Teorie literatury (_Literaturu definujeme jako jednu z forem ideologie, jako specifickou formu odrazu života, a tím už stanovíme zásady jejího hodnocení._) přinesl také Engelsův Původ rodiny a státu (_První třídní rozpor, který se objevuje v dějinách, spadá v jedno s vývojem antagonismu mezi mužem a ženou v monogamním manželství a první třídní potlačování je potlačováním ženského pohlaví mužským._), nejspíš proto, abych doložil svůj svobodomyslný postoj k ženám.

Chodili jsme spolu po opuštěné cestě podél slepého ramena Vltavy a já se dozvěděl, že bratr její matky Robert odešel z domova, když mu bylo čtrnáct, dostal se do Ameriky, kde se stal námořníkem na lodi President Lincoln, dotáhl to až na prvního důstojníka. Za války v Tichomoří ho zajali Japonci a přinutili stavět most přes řeku Kwai. Po válce byl vyznamenán, sám prezident ho přijal a odměnil řádem nějakého lva nebo orla, loni však ubohý strýc Robert v Koreji najel na minu a zanechal po sobě ženu a pět dětí.

Její příbuzenství s hrdinou na nepravé straně mě zneklidňovalo, i když mě zároveň dojalo, s jakou důvěřivostí se mi svěřuje. Pak jsme na její přání zapadli do putyky plné cikánů a podivných individuí, s nimiž se zdravila jako se starými známými.

Tamten cikán s nemocnýma očima, ano ten, ale ať se na něj radši nekoukám, ukázala mi, když jsme si objednali pivo, to není jen tak obyčejný lájoš, má svoji kapelu a při reformě přitáh k přepážce pytel od brambor plný papírů, co mu lidi v báru lepili na čelo, když pak viděl, zač mu je chtějí vyměnit, ani mi radši nebude vyprávět, co jim tehda řek, odvezli ho v klepítkách, ale po dvou měsících ho zase vykopli, nejspíš neměli v base dost volnýho místa. Od toho dne tu dřepí.

A má průvodkyně se na toho zarostlého strupatého chlapíka s krví podlitýma očima mile usmála a dodala, že se o ni jednou bil s nějakým závozníkem, co předtím boxoval o poutích, Standa Růžička se jmenoval, ten mu sice nejdřív přerazil nos a vykloubil levou ruku, jenže pak cikán vytáh kudličku a Standu odvezli sanitkou.

Dali jsme si ještě guláš a ona dovolila, že jí smím tykat.

Doprovodil jsem ji na roh ulice, kde bydlela, a tam jsem ji začal líbat. Vytrhla se mi až po chvíli. „Ale brouku,“ oslovila mě káravě, „nejseš ty moc hrr?“

Bylo k půlnoci, když jsem dorazil na stanici tramvaje, ještě mě zcela neopustila nálada, ale pod mou spokojeností se krčil neklid. Něco nebylo v pořádku, něco závažnějšího, než že jsem pil pivo, seděl v hospodě a utrácel peníze, které měly sloužit na obživu. Líbal jsem se před chvílí se ženou, kterou jsem neznal. Co jsem znal, byla leda kupa slov, z nichž se nedala složit podoba. Může se člověk přiblížit někomu, kdo je obalen slovy jako šupinami?

Strojopis stále více čpěl plynem. Naštěstí mi zbývalo jen několik posledních stránek.

</section>

<section>

> _Rozpornost Stalinova charakteru i jeho úloha se ozřejmí, když ho srovnáme s jeho tak neblaze proslulým současníkem, s Hitlerem._

</section>

<section>

To bylo přece jen přespříliš. Zaváhal jsem. Ale už jsem propadl chvějivé rozkoši, jež působí závrať.

Podobnosti jsou četné a ohromující. Oba dva nemilosrdně potlačili a vyvraždili své odpůrce. Oba vybudovali policejní aparát totalitního státu a podřídili lid jeho trvalému a vražednému tlaku. Oba se pokusili změnit myšlení svého národa, dát mu jedinou podobu, která vylučovala jakýkoliv nežádoucí podnět či vliv. Oba se prohlásili za neodstranitelné vládce, kteří panovali v duchu rigidního vůdcovského principu…

Zavřel jsem oči: Však lépe v mylné naději sníti, před sebou čirou temnotu…

</section>

<section>

Na příští schůzku jsem vzal studii o současné západní literatuře. (_Jako smečka šakalů zavyli v unisonu buržoazní pavědci, publicističtí bonzové, teoretizující krkavci přikrývající se profesionálními taláry. V USA, v hnízdě imperialismu, je násilí pistolníků vůči vší kultuře vybičováno na míru snad nejvyšší…_)

Byl opět deštivý den. Přiběhla však jen v blůze s krátkými rukávy a v lakovaných střevíčkách. Nemá dneska chuť nikde courat, jestli proti tomu nic nenamítám, můžeme posedět u ní, jenom chvilinku, je totiž úplně hin, má za sebou pekelný den, kdyby mi to neslíbila, vykašlala by se na všechno a rovnou by si vlezla pod peřinu.

Bydlela v přízemí. Minuli jsme řadu dveří, jako by to ani nebyl obytný dům, spíš vchody do kanceláří nebo do hotelových ložniček. Odemkla poslední z nich. Prošli jsme předsíňkou s vodovodním kohoutkem nad oprýskanou výlevkou. Pokojík byl maličký – jen rozkládací gauč, stolek s židlemi a jednodvéřová skříň se sem vtěsnaly. Nad gaučem se vznášel anděl, který bděl, aby se kučeravý školák nezřítil z úzkého mostku do rozbouřených vod. Špinavě nažloutlé záclony zastíraly zamřížované okno.

O bok malého přijímače na poličce se opíralo několik knížek. Mezi nimi jsem spatřil svůj Původ rodiny a Učebnici fyziky pro nižší střední školy.

Pro dnešní večer jsem si pečlivě promyslel několik otázek, teď jsem se však překvapeně zeptal, jestli se zajímá také o fyziku. Odpověděla, že se zajímá o všechno. Posadila se na gauč, barvu měl modrozelenou jako vody, nad nimiž se vznášel anděl, a dodala, že četla i to, co jsem jí posledně donesl, jak spolu spinkají indiáni, tedy kravinka, asi to všechno vymýšlel nějaký uslintaný dědek, kterému se o takových věcech už jenom zdá.

Tenhle přístup ke klasikovi, jemuž se veřejně prokazovala nábožná úcta, mě zmátl tak, že jsem nedokázal o knize začít rozhovor, ačkoliv právě z něho mělo vyplynout několik mých otázek (co si vlastně myslí o Bohu, o materialismu a o manželství).

Zeptal jsem se tedy bez jakékoliv souvislosti, jestli ještě tančí.

Přece už dávno ne!

Vlastně mi nikdy neřekla, co dělá.

Že mi to neříkala? To se diví. Přece na sekretariátu u toho trpajz­líka.

Ale já ani nevím, kdo a kde ten trpajzlík je.

Poslední dobou nějak moc lidí zajímá, co dělá. Jestli chci vědět, co vyrábějí u nich ve fabrice, klidně mi to poví, ale nevypadám, že by mě to zajímalo, když si čtu o tom, komu děti nějakých divochů říkají maminko a komu teto. Radši mi ukáže, jak vypadala, když se vdávala.

Vyhrabala ze skříně album, na jehož černých deskách se lesklo rudé, slídou přikryté srdce.

Posadil jsem se vedle ní a díval se na množství neznámých osob, také na její – v té zmrtvělosti – všední tvář. Seděla tak těsně u mě, že jsem odložil všechny své otázky a objal ji.

Chvíli jsme se divoce zmítali na modrozeleném gauči pod nezúčastněným pohledem anděla. Potom vstala a šla uklidit album. Nechce mě vyhánět, ale je opravdu unavená. Kdyby aspoň zítra byla neděle.

Ale do soboty zbývají ještě tři dny!

Zívla. Dobře, můžu přijít, jestli se mi bude chtít.

Příštího dne jsem odnesl strojopis nazpět svému příteli. Byl jsem připraven, že zdůrazním své pochyby o autorově nezaujatosti, a v duchu jsem si přál, aby mi můj kamarád – i když ani on nemohl vědět, jak se věci opravdu zběhly – přisvědčil.

Odpověděl však, že všechno, co se událo, byla jen další hrůzná epizoda věčně se opakující historie. Dějiny se opakují, protože člověk ustavičně touží po nesmrtelnosti, po stvořitelské moci. Chce se podobat Bohu, přitom však je stvořen z prachu země, k němuž je navždy odsouzen. Kdo chce tvořit nové světy a vysmeknout se tak ze smrtelného řádu, obvykle jen prolije krev. Čím víc se někdo bouří a usiluje podobat se Bohu, tím vášnivěji přisluhuje zmaru. Takový je zákon dějin. Dost možná, že ten příští, kdo se bude prohlašovat Bohem, dovrší dílo smrti a zanechá po sobě už jenom pustou planetu.

Než jsem usnul, myslel jsem na ni. Dotýkal jsem se jejích teplých paží a rozepínal její šaty tak dlouho, dokud přede mě nevyklouzly nádherné prsy, jež jsem mohl těžkat v dlaních.

Náhle jsem uviděl poušť. Po nedozírné pláni přebíhaly písečné vlny, vítr z nich odsával nejjemnější zrnka a unášel je před sebou jako průhlednou mlhu. V dálce na obzoru skomíraly holé bezvodé zuby skal. Pak jsem zahlédl, jak se zpoza blízkého přesypu vynořuje povědomá hlava velkého vůdce. Vlasy nad poďobaným čelem sčesané nazad, mohutný knír pod velkým frňákem cele skrýval horní ret. Na pravém rameni nesl ten muž podlouhlý tmavý předmět. Když se ještě o něco přiblížil, rozeznal jsem nejen rysy jeho tváře, ale i tvary toho předmětu. Byla to rakev.

V sobotu dopoledne jsem v malém obchůdku na třídě Maršála Stalina vybral zelený hedvábný šátek. V každém rohu toho šátku seděla bílá holubice, která snad měla symbolizovat mír, ale mně připomínala lásku. Když jsem uslyšel cenu, zaváhal jsem, ale prodavačka pravila, že jsem si dobře vybral, že slečna (anebo snad maminka?) bude mít určitě radost, a já tedy – odsouzen snídat další týden suchý chleba – odcházel s úhledně převázaným balíčkem.

Ze šátku měla radost a hned oznámila, že pro mě taky něco má, a vytáhla ze skříně láhev s čiře průhlednou tekutinou. Přinesla dvě sklenky a já, ačkoliv jsem nikdy nepil nic silnějšího než pivo, pamětliv, že alkohol je jed, který člověka otupuje a činí z něho zvíře, jsem vděčně přijal její dárek.

Nápoj voněl po anýzu a rychle mi stoupl do hlavy, a když jsem se přitom díval na ni, připadalo mi, že vlastně není důležité, nakolik ji znám, co o ní vím, důležité je pouze to, co cítím, že po ní toužím.

Začal jsem mluvit o sobě. Vždyť já jí o sobě řekl málo, dokonce jsem se ani nezmínil o svém nejsilnějším zážitku: čtyři, bezmála celé čtyři roky, které jsem za války nuceně strávil v ghettu na břehu Ohře. Jednou jsme s kamarády vylezli na šance, kde zrály třešně. Vstup na šance byl zakázán, jenže my měli hlad a ovoce jsme nejedli několik roků. Už jsme si odnášeli v kapse kořist a chystali se seběhnout dolů, když tu se objevil na svém hnědáku nejkrutější z eses­manů, Heindel se jmenoval, jméno ovšem není podstatné, mohli jsme ještě zkusit prchnout, ale co když po nás začne střílet? Pokud nás chytí a zjistí naše jména, znamenalo by to transport do Polska, nevěděli jsme sice ještě nic o plynových komorách, ale že cesta tam znamená něco hrůzného, jsme věděli, stejně už bylo na útěk pozdě, kůň běžel tryskem, za těch několik vteřin, co jsme váhali, byl u nás. Uskočili jsme sice, ale jezdec se vzepřel v třmenech a pak několikrát švihl bičíkem po našich tvářích. Já si ji stačil ještě zakrýt, ale jeden z mých přátel měl tvář i se rtem přeťatou krvavou jizvou. Vlastně jsme si oddychli, byli jsme vděčni, že to skončilo jenom ranami bičem. Takových příběhů bych jí mohl vyprávět, ale nechci, jen bych jí rád vysvětlil původ své obavy o svět, úzkostí, které přetrvaly z těch časů. Mými sny se totiž často projíždějí ozbrojenci na koních a starají se o to, abych nezapomněl na svoji bezbrannou úzkost. Chci, aby pochopila, čím je poznamenána moje duše, i když slovo duše nemám rád, protože v ni, nevím, jak ona, ale já v ni nedokážu věřit. Poznal jsem příliš mnoho těch, kteří nemohli mít duši, to spíš ji mají psi, koně, dokonce i vlci, a taky tedy, bohužel, nemůžu a nedokážu věřit v nesmrtelnost, že bych se někdy setkal se všemi, co jsem měl rád a co je zabili. Věřím jen v život, v kratičký pobyt na zemi, v jediné zrození a v jedinou smrt, tedy ani ne v to, v co, pokud vím, věří Indové, v žádnou posmrtnou odměnu ani trest, v nějaké převtělení, v nějaké pokračování, ale právě proto vím, že musím to, co chci, učinit hned, ještě během života, ještě než skončí, dokonce než se nachýlí ke konci, abych mohl aspoň zahlédnout nějaký výsledek. Možná že to všechno zní zmateně a všedně, ale rozhodně, to vím, nepatřím mezi takové, co nemyslí než na to jedno, mně jde o víc, o něco hlubšího a vyššího. Oč mi to vlastně jde? Ano: především chci být v životě dobrý, užitečný a opravdový, něco vykonat pro lidi, pro lidstvo, tedy i pro ni. Proto bych ji rád co nejvíc pochopil a poznal, přiblížil se k ní. Mám někdy pocit, že se přede mnou skrývá, že mluví, aby se ode mě vzdalovala, ale to není dobře. Řeč má lidi sbližovat, to je dar slova, že může otevírat, a ne uzavírat, zjevovat, a ne zastírat, řeč, to je největší vynález, kdybych věřil v Boha, řekl bych, že to byl největší dar, jehož se člověku dostalo; co jsem to vlastně chtěl povědět? Ano, já toužím po její upřímnosti, jsem k ní taky upřímný, jinak bych ani nedokázal žít, jinak bychom se minuli, jinak se lidi minou beze stopy. A člověk po sobě přece touží zanechat stopu. Co tím myslím? Všimla si někdy těch nových letadel, co se pohybují v obrovských výškách? Přelétnou, zmizí, ale na nebi po nich zůstane bělostný pruh. Tak to je stopa. Anebo člověk přejde po sněhové pláni a zmizí. Nikde nikdo, jen sníh, pustá holá pláň, ale pak přijde zbloudilý chodec, a co najde? Ano, správně, stopu. A po ní dojde až k cíli, třeba ne ke svému, ale k cíli toho, kdo po sobě stopu zanechal, ale možná právě tam najde to, co hledal celý život, co už ani nedoufal najít. Třeba tam čeká bytost se smutnýma očima, jako má ona, anebo dům, kamenný příbytek uprostřed mrazivé pustiny, a ten příbytek, to je záchrana, to je spočinutí. Vím, že nemá ráda umělce, a neříkám, že jsem umělec, jenom chci, aby věděla, co se mi někdy stane: zmocní se mě tušení, velkolepé až mrazivé tušení nejen o mně, ale i o světě, o původu věcí, tušení pravdy, tedy vlastně jen obraz, který musím sdělit. Jen obraz to je, jako by se přede mnou začaly skládat rozházené úlomky; dovede si to představit? Byly jen úlomky, nesmyslný zmatek, a najednou vidím před sebou obraz.

Vstala, trochu odsunula židli, natáhla se k přijímači a zapnula jej. Nemám chuť si zatančit? Neumím? To nevadí, naučí mě, ona tančí k smrti ráda. Pohupovala se kolem mě, pak sebrala láhev i obě skleničky, položila je na židli vedle gauče, stůl odstrčila ke zdi, seděl jsem tu najednou jako obnažený.

Tak na co čekám? Zastavila se přede mnou a vztáhla ke mně ruce. Vstal jsem tedy, objal ji a chvíli se pokoušel podupávat aspoň v rytmu. Řekla, že mě naučí kroky, s Borkem tančívali v Alfě a vůbec po nejrůznějších lokálech, to bych to musel někdy vidět. Obyčejnému tanečníkovi, když je dlouho v kole, těžknou nohy a potí se ruce, ráz, dva, tři, kdežto on, čím byl dýl na parketu, tím jí připadal lehčí, až jako by se mu nožičky začaly vznášet, a když už všichni odpadli, to si teprve vyžádal sólo pro sebe a pro ni. Ale žádný valčík nebo nějaký šíp, co letí savanou, tančili swing, dokud neodpadli i muzikanti, a když skončili, to jim vždycky v sále tleskali, ráz, dva, tři, copak to neslyším, ráz, dva a přísun, já jsem snad opravdu hluchý, jak můžu takhle dupat mimo muziku?

Naštěstí v rádiu hudebníky vystřídal hlasatel a já ji v půli svého nepovedeného tanečního kroku přitáhl k sobě a políbil.

Řekla, že by mohla najít nějakou jinou muziku. Dobře, jak chci. Aspoň by zase dala stůl, kam patří. Dobře, jak chci.

Leželi jsme na gauči, z rádia dosud monotónně předčítali zprávy v nějakém severském jazyce; tušil jsem, že se blíží ta chvíle. Líbal jsem ji, tiskl ji k sobě; miluju ji, opravdu ji miluju, a proto smím. Není ryba, je motýl – i motýl má šupiny, ale krásnější než ryba a není kluzký, i když je stejně těžko k polapení. Stále jsme se líbali, ona zavřela oči a rychle dýchala.

Šeptal jsem jí, že je krásná, barevná jako duha, jako orinocký motýl morpho, takové má oči, motýlí oči, oči jako…

Zeptala se: „Ty už si chceš jít hajnout?“

Vstala, zručnými pohyby proměnila gauč v lůžko, z jeho nitra vybalila bílé prostěradlo a čisťounké, zřejmě právě dnes povlečené peřiny. Nařídila mi, abych se otočil; slyšel jsem, jak se skřípavě zatahovaly záclony, vzápětí zmizel hlas, který až dosud rozvážně předčítal zprávy, mihlo se ještě několik jiných hlasů, pak hrála kytara, zároveň šustila látka. Teď tedy bylo na mně, abych se svlékl. Vyklouzl jsem z kalhot, za mnou zavrzala péra gauče, ohlédl jsem se. Ležela až po bradu zahalená dekou – jako ve filmu – a na židli v chumlu se válelo ženské prádlo. Pod přikrývkou mě tedy čekala nahota, naprostá nahota, jíž mi bude dopřáno se dotknout; to vědomí mě bezmála zalykalo. Měl bych si ještě svléknout trenýrky, ale styděl jsem se. „Nezhasneš, brouku?“

Udělal jsem, co si přála, po paměti jsem dotápal ke gauči, vysoukal se ze zbytků svého oblečení, a tak byl připraven ke své první milostné noci – aspoň mé tělo se zdálo být připraveno, má duše, ta, které jsem se před chvílí zříkal, naopak trnula v rozpacích a v nejistotě. Miluju ji dost? Jsem připraven milovat ji už po celý život? Učinit ji svou ženou nejen pro tenhle večer? Obstojím vůbec?

Uvědomil jsem si, jak její prsty zvolna kloužou po mých stehnech.

„Ty se celej třeseš, broučku!“

_Tam_ se mě přece nesmí dotknout! Zavřel jsem oči, kvapně provedl to, co jsem chtěl, co snad i ona očekávala.

Také ona, teď jsem si toho všiml, se třásla. Tiskla se ke mně, jako by u mě hledala ochranu.

Uvědomil jsem si anýzovou vůni kořalky za svou hlavou, také vtíravě fialkový pach voňavky. Náhle mě sklíčil smutek. Vždycky jsem věřil, že tohle udělám jen z velké a úplné lásky. Proč jsem ještě nepočkal?

Naklonila se nade mnou a políbila mě. „Doufám, že sis dával pozor, brouku! Nechtěla bych se zase do toho dostat!“

„Zase?“

Objala mě.

„Ty máš dítě?“ zeptal jsem se.

Natáhla se po láhvi, kterou měla za zády, a naplnila obě skleničky. „Seš zvědavej!“

„Snad se můžu zeptat!“

„Budeš brzy starej.“

Odstrčil jsem ji a vyskočil z postele.

„Vidíš ho snad někde? Anebo slyšíš?“ Posadila mě opět na bíle prostřený gauč. „Nemám,“ objala mě, „už dávno ho nemám.“

„Co se s ním stalo?“

Ovanula mě svým teplem a fialkovou vůní. „No tak, no tak, teď na to nemysli!“ Cizí teplé tělo se tisklo ke mně, cizí prsty se mě chápaly, oplétaly mě, zaklínaly, odváděly k sobě.

„Tak vidíš, tak vidíš, seš milej, taky umíš bejt milej,“ zašeptala a zmítala se mnou, zacházela s mým tělem, jako by jí už náleželo, a já vnímal, že místo abych cítil pohoršení, šeptám, že ji miluju, a přitom mě oblévají nečekané vlny opětné rozkoše.

Tentokráte jsem nezavřel oči, hleděl jsem na ni: pocuchané vlasy jí spadaly na orosené čelo, také nad horním rtem jí stály kapičky potu, zatímco dolní ret jí v pravém koutku krvácel. Díval jsem se na její ústa a potom na ňadra a uvědomil si, že se můžu na její ňadra dívat, můžu se jich dotknout, můžu všechno, a cítil jsem, jak mě jímá závrať, a najednou mi připadalo, že není nic důležitější než to, že tu leží vedle mě a já se jí mohu dotýkat, mohu teď všechno, a začínal jsem chápat, že právě tohle je láska, je to ten cit, pro nějž jsou lidé připraveni trpět, nenávidět se, snášet příkoří, dát se ožebračit, jít na kraj světa bosí a zemřít.

Otevřela oči a chvíli civěla mrtvě do stropu. Pak řekla: „Zabila jsem ho.“

„Koho?“ vydechl jsem.

„Nic. Komára!“

„Tys to dítě zabila?“

Ticho. Odkudsi, sám jsem nechápal, jak se tu vzal, přilétl šelestivý motýl a míhal se kolem skleněné koule lustru. Natáhla se pro skleničku. „Už je to ale dávno.“

Mlčel jsem v hrůze.

„Netvař se tak, brouku. No tak. Říkals, že mě miluješ.“

Stalo se to na konci války. Vyhnali ji ze školy a musela do Německa. Vlastně to ani nebylo Německo, Sudety se tomu přece říkalo. Měla chodit do fabriky, co vyráběla benzin, ale nakonec, že byla mladá a slabá, ji poslali k bábě na statek. Šest koní, krav a prasat se ani nedopočítala, na to všechno jedna bába a dědek s dřevěnou odepínací nohou. Do postele se většinou dostala o půlnoci a už ve čtyři ráno jí ten mrzák kopal do dveří. Jenom v neděli dopoledne se nedělalo, bába si oblékla černou sukni, vzala modlitební knížku a šinula se do kostela. Farář měl zase dřevěnou ruku a ustřelený kus brady, takže vypadal jako běs, něco kázal, ona mu nerozuměla, ale bába při tom řvala, asi si vzpomněla na svoje chlapy, měla je vyfotografované, viseli nad postelí: starý a tři parchanti, kromě jednoho už měli všichni černou pásku. Ten jediný, co zůstal naživu, Johann Sebastian, se objevil v mundúru, zrovna když začaly žně, dostal dovolenou. Přitáh nějakou čokoládu a rozinky, ty jí strkal a přitom na ni tak koukal, až utekla. Lez za ní pořád a zase jí cpal uherák a cigára a ona se večer bála do postele, spala vedle chlívku v díře, kde se nedaly zamknout dveře. Čekala, až on si půjde lehnout, jenže stejně přilez, když usnula, prala se s ním, ale bylo to marné, klidně by ji odbouch. Za týden odjel a už o něm neslyšeli, jenom jí začalo růst břicho. Narodilo se to v dubnu, ani to nestačili dát pokřtít – jen ta bába s tím jednonohým chcípákem tu dřepěli kvůli ní. Nutili ji, aby šla s nimi, že ji odvezou na voze, ale ona jim v noci zdrhla. Mohla jim to tam nechat, ale nechtěla, stejně by to umřelo, tak to vzala s sebou.

A co potom?

Nic. Podržela tomu polštářek u hubinky a pak to nechala v lese. Trochu _to_ poházela hlínou a listím. Tehdy se všude válelo mrtvých! Myslím si, že to neměla dělat?

Nemyslel jsem si nic. V hlavě se mi třepotaly cáry, zamotal jsem se do lepkavých vláken jejího hlasu, nohy mi roztřásla slabost. Oblékal jsem se.

„Ty už chceš jít, brouku?“

To bylo jediné, po čem jsem toužil.

„Nemusela jsem ti to vyklopit, ale chtěla jsem, abys to věděl. Když jsi se mnou spinkal.“

Venku byla pošmourná, chladná noc. Z černého nebe podzimně mžilo. Když jsem se už blížil k stanici tramvaje, uslyšel jsem zavolat své jméno. Ustrnul jsem, jako by mě oslovil záhrobní hlas, jako by se mě dovolávala smrt. Běžela za mnou, na sobě měla jen spodničku a na nohou navlečené pavučinkové punčochy – nic víc.

„Neřeks mi ani,“ špitla udýchaně, „jestli eště přijdeš. Jestli eště někdy přijdeš!“

„Vždyť přece vím, kde bydlíš.“

„Nemůžeš přijít, kdy tě napadne!“

„Nemůžu?“

„Ne!“

„Proč?“

„To nejde. Sou takový věci. Nemohla sem ti vo všech říct.“ Stála přede mnou a třásla se.

„Cos mi nemohla říct?“

„To nejde. Von by mě… To nejde! Až jestli eště přijdeš.“

Že jsem kdy toužil o ní něco vědět. „Za tebou ještě někdo chodí?“ A lehounce se mě dotkla žárlivost.

Položila mi hlavu na rameno. „Mám přijít zítra?“

„Ne, to právě ne.“

„Pozítří?“

„Já nevím, rači ne!“

Slíbil jsem, že přijdu ve středu večer. Doprovodila mě až ke stanici tramvaje, ačkoliv jsem namítal, že takhle oblečená nemůže jít po ulici. Políbila mě ještě jednou, pak se rozběhla nazpátek. V bělostné spodničce, s rozcuchanými vlasy, které jí vlály podél hlavy, vypadala jako přízrak.

Když přijela tramvaj, nastoupil jsem do prázdného vlečňáku. Opřel jsem si čelo o chladivou, chvějící se skleněnou tabuli, chtělo se mi plakat.

Doma jsem našel knihu zabalenou do modrého školního papíru. (_Nový trestní zákon se stává výrazem politické vůle pracujících mas, výrazem nové socialistické zákonnosti._) Od otcova zatčení jsem se v ní docela vyznal. Našel jsem to snadno. Vražda novorozeného dítěte matkou. Pokud se tento poměrně vlídný paragraf dal ještě na její činnost vztáhnout.

Musel jsem napsat otci:

</section>

<section>

> _Milý tati,_

> _děkuji Ti ze všeho nejdřív za Tvůj krásný dopis a ujišťuju Tě, že se mýlíš aspoň v tom, že bys nám nepředal nic ze své moudrosti a neučil nás hledět pod povrch věcí a jevů. Spíše naopak, zdálo se mi, že vždycky usiluješ hledat kořen všeho (jako jsi mě učil hledat kořeny rovnic), co se zdá řešitelné, a to je vlastně jen opsání toho, co bych nazval hledání pravdy._

> _I já usiluji o totéž, a to, čím chci býti, vybral jsem si nejvíc proto, abych se mohl co nejhlouběji dobírat kořenů, a ujišťuju Tě, že všechno, co nás potkalo, přijímám jako podnět, abych přemýšlel o našem dosavadním životě._

</section>

<section>

Uvažoval jsem chvíli, jak bych do dopisu zařadil zprávu o svých současných zážitcích, a pak jsem doplnil:

</section>

<section>

> _Kromě toho i já nyní prožívám něco, o čem sice zatím nemohu nic bližšího povědět, protože ne všemu sám rozumím, ale co mi připadá jako dotyk opravdového života…_

</section>

<section>

Váhal jsem nad poslední větou, zda jsem neprozradil příliš těm, kteří budou číst dopis ještě před otcem, ale pravděpodobnější mi připadalo, že ani otec nepochopí, co mám na mysli. Snad to tak bude lepší.

Ve středu už před šestou hodinou jsem zatáhl za zvonec u jejích dveří. Marně. Teprve teď jsem si všiml, že její dveře nejsou označeny jménem. Co když jsem se spletl? Ještě jednou jsem zazvonil. Na opačném konci chodby vyhlédla tlustá ženská s natáčkami. „Hledáte někoho?“

Popošel jsem k ní. „Slečnu – paní Slepičkovou.“

„Tu neznám.“ Chvíli na mě civěla, jako by čekala nějaké vysvětlení, pak dodala: „Ta tu nebydlí!“ Pohodila hlavou, která vypadala jako rozpárané nitro nějakého elektrického stroje, a opět zmizela za dveřmi.

Setkali jsme se u vchodu. Její šaty svítily jako vždy nápadnými barvami, v ruce držela kytici. „Čekals dlouho, milánku?“ políbila mě a přitom mne ovanula ovíněným dechem. „Já sem myslela, že nepřídeš, že už se na mě vykašleš.“

„Slíbil jsem přece…“

Znovu mě políbila. Pak vysvětlila, že v práci oslavovali, taky se trochu nabumbala, ale jen kapánek, myslela na mě, že musí včas domů, kdybych přece jen přišel, a přinesla mi výslužku, posledně na jídlo zapomněla, musel jsem, chudáček, mít hlad.

V pokoji byla postel rozestlaná, na stole nedopitá láhev a, sevřelo se mi srdce, dvě sklenky od vína.

Včera tu měla kamarádku, zapnula rádio, seděly až do půlnoci, pak zrovna padla do postele a ráno zaspala, ani nestačila ustlat. Z kabely vytáhla chlebíčky zabalené do ubrousku. Řekla mi, abych jedl, a s květinami šla do předsíně. Slyšel jsem, jak teče voda, také její hlas, vyzpěvovala si docela spokojeně. Všechno, co mi ten hlas posledně sděloval, se kamsi propadlo.

Když opět vstoupila, byla už svlečená, zahalená jen do osušky. „Proč nepapáš?“ Zatáhla záclony a pak jsme se milovali.

Bylo to krásné, tak samozřejmé a pěkné, že jsem téměř zapomněl na všechno, co jsem o ní věděl, přece jsem se však zeptal: „Chtělas mi posledně něco povědět!“

Ano, ale teď neví, jestli má. Radila se s tou kamarádkou včera a ta si myslí, že by o tom neměla nikomu povídat.

Co je to za kamarádku?

Zpívaly jsme spolu v jednom kabaretu.

Netušil jsem, že zpívala v kabaretu.

To je už dávno, to jsem byl málem ještě na houbičkách. Zařídil jí to Slepička. V Adrii.

A proč toho nechala?

To je dlouhá historie, zavinil to Max.

Neznám žádného Maxe.

Max byl kamarád Horáka, extračíslo, za války bojoval v Anglii, měl bych ho vidět v jeho parádní uniformě, na klopě zlatý RAF. Měl továrnu na konzervy, v ní dělal paštiky a guláš, ale ať si nemyslím, že to byl řezník, on dokonce nemohl vidět krev, a když jednou potřeboval bacit králíka, museli mu přinést kulovnici, z té ho střelil, že to bylo na dálku. Proto se dal za války k letcům.

A jak tedy souvisel ten Max s jejím zpíváním? Ano, tehdy právě zpívala s tím lájošem, co mi ho ukazovala, v báru Esplanade a Max, to mu už fabričku znárodnili a bágly měl připravené, že zdrhne někam ke své RAF, přišel a přilíp lájošovi na čelo tisícovku, že by prosil Valčík na rozloučenou. Ale lájoš odmít, tyhle písničky má teď nedoporučené, může mu místo toho zahrát Praščaj ljubimij gorod. Max mu přilíp na čelo další tác a ona lájošovi zašeptala, že Max je její kamarád a za války…

Vtom se ozvalo z předsíňky cinknutí a ona zmlkla, posadila se na posteli a mně se zdálo, že se její oči rozšířily a znehybněly. „To je on!“ šeptla.

„Kdo?“

„Tiše!“ Třeštila oči ke dveřím. „Myslíš, že nás slyšel?“ Po špičkách došla k vypínači. A tma! Jen zelené oko přijímače z ní zářilo.

Zvonek znovu cinkl. „Myslíš toho člověka, o kteréms mi chtěla říct?“ zeptal jsem se šeptem.

Podlaha slabounce vrzala pod jejími kroky, pak zhaslo i oko přijímače. Už jsem neviděl nic. Skoro jsem se lekl, když jsem ucítil dotyk její ruky. Přitiskla se ke mně. „Může přijít k oknu.“

Okno bylo zavřené a záclona zatažená.

„Kdo je to?“

Položila mi dlaň na ústa. V tichu jsem slyšel svůj i její dech; zdálky, snad přes několik dvorů, se donesl zvuk harmoniky. „Třeba to byla sousedka,“ navrhl jsem.

„Ne, to byl von!“

„Kdo?“

Třásla se. Pak vstala a nakoukla do předsíňky. Snad už tam není. Odešel. Řekla mu, že dneska bude spát u kamarádky. Stejně až půjdu domů, musím být opatrný a vyhnout se mu zdaleka. Protože on je schopný všeho.

Jak se mu mám vyhnout, když ani nevím, jak vypadá?

Přece takový vyzáblý blonďák, na pravé tváři má jizvu. Vysoký je skoro dva metry, nemůžu si ho s nikým splést.

Jak se jmenuje?

To je fuk, jak se jmenuje.

Tak proč mi to odmítá říct?

Protože jí to zakázal. Zabil by ji, kdyby se dozvěděl, že ho práskla. Ale můžu mu říkat Karel.

Kdo je ten Karel?

To kdyby věděla.

Jak k němu přišla?

Poznala ho v hospodě. Asi měsíc předtím, než potkala mě. Byl k ní milý. Objednal jí víno, celou flašku, pak ji odvez domů taxíkem.

Chodila s ním?

Nemohla přece vědět, že potká mě.

Chodí s ním ještě?

Nechce s ním chodit, ale nedovedu si představit, jak se ho bojí. Proč se ho tak bojí?

Vždyť je to vrah. Za války – to mi právě nemůže říct.

Co se stalo za války?

Byl u eses.

Jak na to přišla?

Řekl jí to. Taky viděla jeho tetování.

Vnímal jsem, jak mě znehybňuje hrůza. Anebo spíš ošklivost. Jak se s ním domluvila, když neumí německy?

Přece česky. Mluví tak dobře, že vůbec nepoznala, co je zač. A chovat se uměl. Když přišel za ní, přinesl jí tulipány.

A potom, když poznala, co je zač, to ho sem zve dál?

Nezve ho, on přijde sám. Jenom jí oznámí, kdy ho má čekat. „A ty ho čekáš?“

„Jednou jsem mu zdrhla, ale on mě stejně vymák. Pak mě zbil. Řek, že jestli to eště jednou udělám, tak mi zmáčknou mandličky.“

„Kdo?“

„Je jich víc!“ Celá se třásla.

Objal jsem ji a ona mě políbila na ústa.

„Počkej, ještě mi řekni: on od tebe něco chce?“

„Jaks na to přišel?“

„Co chce?“

„To nemůžu, to vopravdu nemůžu…“

„Musíš mi říct všechno!“

„Ne, to nemůžu.“ Rozplakala se.

Nemá smysl, aby plakala. Nemusí se bát, určitě něco vymyslíme, jen potřebuju vědět pravdu o tom, co po ní chtěl.

Stále vzlykala.

Poví mi to tedy?

Dobře. Ale musím přísahat, že o tom nikde ani neceknu. Nebudu přísahat předem. Ale neudělám nic, co by jí ublížilo.

Kdybych ji prásknul, oni si mě stejně najdou. To mě varuje.

Bylo by pro mě lepší, kdybych to vůbec nevěděl.

Ano. Ale to už je stejně pozdě.

Začala mě líbat.

„Tak povíš mi to teda?“

Znehybněla. Chvíli se na mě upřeně dívala, pak řekla, jako by mi oznamovala, že ji poslal, aby mu sehnala cigarety: „Chce, abych pro něj namalovala plánek haly, ve který makám.“

„To opravdu chtěl?“

„Chce to,“ opravila mě.

„Myslel jsem, že děláš v kanceláři u ředitele.“

„Máš paměť, brouku. Ale jemu jsem řekla, že makám v hale. Jako jeřábnice.“ Usmála se na mě koketně.

„Proč jsi mu to řekla?“

„Tak, řekla jsem mu to. Asi, že se mi nelíbil.“

„Povídalas přece, že se ti líbil. Aspoň na začátku.“

Bylo to stále stejné. Loupal jsem šupiny a pod nimi se objevovaly nové. Chtělo se mi křičet. Anebo prosit. Kleknu si před ni a budu prosit, aby mi řekla, jak všechno opravdu bylo.

Ano, líbil. A přines jí tulipány. Ale oči měl chladné jako vrána. Když se na ni chvíli díval, klepaly se jí z toho nožičky.

A co mu řekla, když to po ní chtěl?

Co mu měla říct, když se na ni tak díval? Že neví, jestli to svede. Ale on řek, že přijde pozítří. Přišel už dneska. Třeba se domák, že tu jsem s ní.

Jak by ho to mohlo napadnout – anebo mu o mně něco pověděla?

Myslím si o ní, že je praštěná?

Nemyslím si o ní nic zlého. Ale mně o něm taky řekla.

To snad je něco jiného, ne?

Jistě. Nesmí se na mě zlobit, jsem z toho trochu… Nikdy jsem nic podobného nezažil.

Myslím si, že ona ano?

Jak by ho tedy mohlo napadnout, že jsem tady?

Můžou ji fízlovat. Chtějí vědět, jestli se nerozhodla je prásknout.

Nebylo od ní hezké, že mi o tom všem nepověděla, ani se o něm nezmínila.

Nechtěla mi přidělávat starosti.

To jí tedy děkuju. Co teď hodlá udělat? Přece pro něj nechce malovat plánek!

A co teda má dělat? Já ho neznám, já si nedovedu představit, co je to za zvíře. Mě nikdy nebil. Mně nikdy nevykládal, jak střílel Židy.

To jí vykládal?

Několik set jich postřílel.

Takové věci se přece dneska nevykládají.

Třeba ji chtěl jen poděsit, ona při tom nebyla. Ale to ví, že kdyby ho práskla, tak se s ní mazlit nebude.

Přece nemůže s takovým člověkem…

Ano, teď cítí, že nemůže. Ale má snad jít za těma, co jí oddělali mámu i otčíma? Objala mě. Je nešťastná. Připadá jí, že už nemá sílu žít. Už se nediví mamině. Ta je šťastná, má pokoj.

Slíbil jsem, že do zítřka něco vymyslím. Umluvili jsme si schůzku na příští den odpoledne před sokolovnou, pak jsem odjel.

Doma, ačkoliv už minula půlnoc, jsem vytáhl knihu zabalenou v modrém papíře a listoval v ní tak dlouho, dokud jsem nenalezl svůj paragraf.

</section>

<section>

> _Kdo se hodnověrným způsobem doví, že někdo jiný chystá nebo spáchal velezradu (§ 78), sdružování proti republice (§§ 79 a 80), sabotáž (§§ 84 a 85), vyzvědačství (§§ 86 a 87), ohrožení státního tajemství…, a úmyslně takový trestný čin bez odkladu neoznámí prokurátoru nebo orgánu národní bezpečnosti, bude potrestán odnětím svobody na jeden rok až pět let._

</section>

<section>

V této chvíli jsem byl na svobodě už jenom z dobré vůle osudu, jenom díky tomu, že jsme dosud nebyli odhaleni. Kdo by pak uvěřil v moji nevinu?

V zoufalství jsem se uchýlil do ochrany mořských vln. Oddělily mě od všech pevnin, od všech slov, zákonů i dějů. Čekal jsem na teplém balvanu, dokud jsem nezahlédl zářivé oči své ryby. Vystupovaly z hloubi, vynořily se nad hladinu a po nich i oblé šupinaté tělo, a já s úžasem hleděl, jak se šupiny duhově třepí v hebké vlasoví per a ryba stoupala výš nad temnou spoustu vod, už to nebyla ryba, ale rajka s něžnou, vzdalující se tváří, v zobáku se jí zlatistě třpytila obroučka. Díval jsem se za ní vzhůru, i když už se měnila v pouhý rozplývavý bod, a zahlédl jsem, jak z výše spouští ten třpytivý předmět, a nastavil jsem dlaně právě včas, abych jej zachytil. Prsten jsem si položil na čelo a vnímal jeho medovou vůni. Tak jsem ležel uprostřed šplouchavých vod, ryba zmizela, i ptáka pohltily nebeské hlubiny, zůstaly jen ticho, teplo a vůně. Teprve po chvíli jsem se posadil, sundal z čela zlatistý pampeliškový květ, foukl do něho a díval se, jak se stříbřité pápěří vznáší nad vlnami. V tom okamžiku jsem jasnozřivě zahlédl, že nic z toho, co mě naplňovalo strachem, není skutečnost, nic z toho se mě netýká, nemusím se zneklidňovat, můžu se těšit na příští den.

Odpoledne před sokolovnou zářila už z dálky barvami a usmívala se na mě. Mohla by se usmívat tak bezstarostně, kdyby jen část z toho, co jsem od ní slyšel, byla pravda?

Ten člověk se neozval?

Jaký člověk?

Ten, co mi o něm vyprávěla! Ach, ten má přece přijít až zítra!

Už se to na mě zase řítilo. Ten plánek pro něj nakreslila? Zatím ne. Říkal jsem přece, aby mu nic nedávala. Anebo jsem si to rozmyslel?

Nic jsem si nerozmyslel. Jen bych rád… Něco mě napadlo.

Mám na něco chuť?

Ne, to se netýká jídla. Mohli bychom zatím jít k ní?

Koupili jsme si bramborový salát, karbanátky a čtyři láhve piva.

V pokojíku bylo nevětrané dusno. Zapnula přijímač, otevřela okna a chystala se, že připraví jídlo. Natáhl jsem se k rádiu a ztlumil zvuk. „Co kdybychom si zahráli hru?“

„Hru?“ Vyklopila salát z papíru na talířek a tvářila se nedůvěřivě. „Slepička mě učil mariáš, ale byla sem na to pitomá.“

„To je jiná hra.“

Otevřela láhev a rozlila pivo do dvou sklenic. „Chceš už si hajnout?“

„Počkej! Ta hra – chtěl bych ti ji vysvětlit.“

„Ani tu nemám karty. Slepička si všechny vodnes.“

„Tohle se nehraje s kartami.“

„Jednou jsme hráli s krabičkama od sirek. Ale skončilo to sprosťárnama.“

„Nehraje se s ničím. Jenom se mluví, vtip je v tom, že se musí mluvit pravda. Každý smí dát druhému deset otázek.“

„Jakých otázek?“

„Jakýchkoliv. Můžeš se mě zeptat, na co chceš. A já ti musím odpovědět po pravdě.“

„To nevím, jestli budu umět tohle hrát.“

„Proč?“

„Jestli se naučím ty votázky!“

„Můžeš se ptát, co tě napadne.“

„A kdo vyhraje?“

„Nikdo. To není hra na vítězství.“

„A proč se teda hraje?“

„Pro zábavu.“

„Deset votázek je moc!“ namítla. „A fanty se nedávají?“

Řekl jsem, že fanty se dávat nemusejí a deset otázek je přiměřené množství.

„Dobře!“ Vypila svoji sklenici a rozepnula si blůzu, takže jsem mohl téměř zahlédnout její ňadra. Sedla si proti mně a přehodila si nohu přes nohu. Navrhl jsem, že se může ptát první, ale odmítla: musím jí ukázat, jak se to hraje.

„Odkdy jsi byla v tom Německu?“ zeptal jsem se tedy.

„Od jara v čtyřicátým čtvrtým.“ Tvářila se soustředěně. Jako by čekala něco zákeřného. Nějaký úder.

„Teď ty!“

„Co teď já?“

„Ptej se!“

„To bylo všecko?“

„Zatím všechno.“

„Tomu nerozumím. Asi sem tu hru nepochopila.“

„Tak se ptej!“

„Jaký je hlavní město Turecka?“

„Ankara. Ale máš se ptát na něco, co souvisí se mnou.“

„Vypadáš jako Turek,“ vysvětlila.

„Jak se jmenovala ta vesnice, kde jsi dělala na statku?“

„Počkej!“ Svraštila čelo. „Armsdorf. Už jsem se lekla, že si nevzpomenu. To je všecko?“

„Všechno. Teď se ptej ty.“

Rozhlédla se po pokoji. „Co jíš nejradši?“

„Bramborové knedlíky. Knedlíky plněné uzeným masem a sypané cibulkou.“

„To nemáš moc náročný chutě,“ poznamenala. „Slepička miloval husí játra s mandlema anebo plněná holoubata. Von si třeba vod rána do půlnoci nevzpomněl, pak to na něj padlo a rovnou v kuchyni sežral tři bifteky, voni mu je dávali bez lístků. Chtěl bys, abych ti někdy udělala ty tvoje knedlíčky?“

Pokrčil jsem rameny. Nechtěl jsem se rozptylovat. Otázky jsem měl promyšlené. Začal jsem nenápadnými a zvolna jsem směřoval k těm, které jsem považoval za podstatné.

„Kdo ti v životě nejvíc ublížil?“

„Slepička,“ odpověděla bez rozmyšlení. „Málem mě zabil. Kolikrát.“

„Teď ty,“ vyzval jsem ji. Že nevzpomněla toho německého vojáka, co ji znásilnil, mohlo znamenat, že si ho vymyslela. Také to mohlo dosvědčovat, že všechno, co je vzdálenější v čase, se jí jeví bezvýznamnější. Ale proč si nevzpomněla na toho, který ji právě teď vydíral, vyhrožoval jí a dokonce ji bil?

„Co děláš nejradši?“

„Píšu,“ řekl jsem.

„Píšeš?“

„Ano.“

„Seš srandovní.“

„Jak se jmenoval ten chlap, co po tobě chtěl ten plánek?“

„Dyť sem ti říkala: Karel!“

„Jak dál, Karel přece není celé jméno!“

„To druhý nevím, to mi neřek!“

„Počkej, přece ti musel povědět, jak se jmenuje. Nemůžeš říkat, že nevíš, když ho znáš, to by celá hra ztratila smysl.“

„Nevím,“ opakovala. „Když nevím, tak nevím.“

„Posledně jsi povídala, že mi ho jen nesmíš říct. Že ti to zakázal.“

„Zakázal mi toho Karla.“

„A on ti neřekl svoje příjmení?“

„Nic mi neřek!“

„A ty ses ho nezeptala?“

„Co mi je po něm? Po tvým sem se taky neptala.“

„Ale já ti ho řekl!“

„Stejně už ho nevím.“

„Dobře. Teď jsi na řadě ty.“

„Co nejradši piješ!“

„Kakao.“

„Seš srandovní,“ řekla. „Chlap, a má nejradši kakao.“

„Milovala ses s ním?“

„Ty máš ale votázky!“

„Můžeš se taky tak ptát.“

„Mě nezajímá, s kým chrápeš. Ale ne!“

„Co ne?“

„Neměla jsem s ním nic. Von je nemocnej.“

„Jak nemocný?“

„Teď sem na řadě já.“

„Promiň,“ řekl jsem, „to neměla být další otázka.“

„Je nemocnej z války. Nemůže dělat to – dětičky. Můžu se teď ptát já? Kterou písničku máš nejradši?“

„To ani nevím.“

„Tak ňákou zazpívej. Ňákou, co rád zpíváš.“

„Ale já neumím zpívat.“

„Ty si nikdy nezazpíváš? Seš divnej pavouk.“

„Ale ne, jen zpívám falešně.“

„To je fuk, tak zazpívej falešně!“

„Ne,“ řekl jsem, „to ne!“

„Přece musíš, sám si mi to tak vykládal.“

„Já říkám podle pravdy, že neumím zpívat.“

„Ty se vymlouváš.“

„Nevymlouvám! Můžu se ptát dál?“

„Jak chceš.“ Naklonila se ke mně a dala se políbit. „Když tě to eště baví. Stejně se vymlouváš. Měl bys dát fant!“

„Co ti za to nabídl?“

„Kdo za co?“

„Však ty rozumíš!“

„Jak víš, že mi něco nabíd?“

„Teď se ptám já!“

Vzdychla nahlas, vstala, otevřela skříň a chvíli se hrabala v nějakých hadřících, pak z nich vylovila malou krabičku. Přistrčila mi ji až před oči a nadzvedla víčko.

Na vybledlém růžovém polštářku ležel prsten s velkým, nebesky modrým kamenem. Nerozuměl jsem šperkům, jen to jsem snad poznal, že prsten není nový.

„Tohle mi dal. A řek, že dostanu ještě takovej jeden. Potom.“ A já si uvědomil, jak se mě zmocňuje zoufalství, ne snad z její prostoduché upřímnosti, ale z bezmocnosti, z beznadějné nejistoty; nikdy se nedopátrám pravdy: o ní, o tom člověku, o tomhle prstenu, jestli je po její babičce, po matce anebo po nějaké zavražděné Židovce. Co mám udělat?

„Je krásnej,“ řekla. „Slepička mi nedal prsten ani k svatbě!“ Zaklapla zase krabičku a odnesla ji do skříně. Pak nalila sobě i mně víno a zeptala se: „Eště budem hrát?“

„Bylo teprve šest otázek.“

Naklonila se ke mně a políbila mě. „Proč sis na mě vymyslel tuhle blbou hru, brouku?“

Pokrčil jsem rameny. „Já rád hraju hry. Můžeš se ptát.“

„Já se přeci ptám.“

„Tohle byla otázka?“

„No – proč ne? Přeci ses chtěl dozvědět něco, co ti zatloukám, ne? Chtěls vědět, jestli jsem s ním spinkala, viď? A s kým eště. Nebo proč sis vymyslel takovou sprosťárničku?“

Asi jsem zrudl: „To ne!“

Políbila mě znovu. Objal jsem ji.

Když už jsme leželi vedle sebe nazí, řekl jsem: „Chtěl jsem jen vědět, jestli sis to nevymyslela. Toho člověka, co po tobě chtěl plánek. Toho esesáka.“

Přitiskla se ke mně celým tělem.

„Prosím tě, pověz mi pravdu.“

„A co?“ odtáhla se opět. „Co ti mám říct?“

„Bylo to všechno tak, jak jsi povídala?“

„A jak by to mělo bejt?“

„Přísaháš?“

„Co si myslíš? Co si vlastně myslíš?“

„Přísahej, prosím tě. Udělej pro mě aspoň to!“

„A co mám eště udělat? Přídeš, vlezeš si ke mně pod peřinu, pak si vymyslíš takový otázky, že bych se styděla je vopakovat. Co si myslíš, že seš? Seru na tvý otázky!“

Chtěl jsem vstát, ale začala mě líbat. Pak jsme se oblékli a šli dolů do města. Našli jsme obvodní stanici Bezpečnosti a já řekl, že na ni počkám naproti v hospodě. Doprovodil jsem ji k okénku, kde se hlásí návštěvy.

V hospodě jsem si objednal párek s hořčicí a minerálku. Čas se vlekl jako v čekárně u zubaře. Co když řeknou, že přišla příliš pozdě, že zanedbala svoji povinnost, a nechají si ji tam? A co jestli ten chlap, kterého jsem v životě nespatřil, není vůbec tím, zač se vydává, ale jen obyčejný blázen?

Nač se jí tak dlouho vyptávají? Anebo jim vykládá o svém životě, jak jí zavraždili otce, jak se matka utopila a strýc v Koreji najel na minu a přitom si zarazil do břicha cepín?

Co když ne ten chlap, ale ona je blázen? Všechno si vymyslela! Co jim teď povídá? Totéž, anebo něco úplně jiného? Něco o mně?

Ale viděla přece jeho tetování. Zdálo se mi, že člověk si může vymyslet celý příběh, ale jsou podrobnosti, které se vymyslet nedají, dají se jen uvidět nebo zažít.

O půlnoci jsem musel z hospody, ale neměl jsem kam jít, jen jsem si sedl na schody před výčepem. V domě naproti svítilo ještě několik oken. Ta okna byla opatřena mřížemi a neprůhlednými skly. Za kterými jsem ji měl hledat? Anebo už ji stačili někam odvézt?

Vzpomněl jsem si na otce. Za kterým oknem asi čeká on?

V náhlé závrati jsem přivřel oči. Umělá světla se mi mezi řasami duhově tříštila. Čekal jsem, až se mi složí v nějaký obraz, přál jsem si jej, jedinou chladivou vlnku, která by omyla můj špinavý schod, která by svým šplouchnutím narušila dusné noční ztišení, ale neobjevila se, nic, nic, i poslední zbytky duhy vypila temnota; ležel jsem na dně šachty, nad sebou jsem už neměl nebesa. Jak jsem se tu ocitl? Kdy a kde jsem zbloudil? Zahlédnu ještě někdy světlo?

V hrůze jsem se přinutil otevřít oči a spatřil jsem ji, jak stojí přede mnou.

Vyskočil jsem a ona se do mě zavěsila. Všiml jsem si, že se chvěje: snad zimou nebo únavou, možná rozčilením. Chtěl jsem, aby mi všechno pověděla, ale řekla mi, že nemá chuť, taky jí to zakázali.

A co s ní bude? Co zítra? Chytnou ho do té doby?

Vůbec se netvářili, že ho chtějí chytit. Má na něj normálně počkat. Půjdeme se někam napít?

Všude bude zavřeno.

To už je takových hodin? Docela jí to uteklo. Když za ní přijde, bude od ní chtít přece ten plánek.

Má mu ho dát!

To že jí řekli?

Řekli, že se má chovat normálně. Dát mu ten plánek a všechno, co by chtěl! O všem jim má podávat hlášení.

A co když to on odhalí a něco jí udělá?

Slíbili, že ji budou chránit. Nemá se ničeho bát.

Když jsme se u jejího domu loučili, objala mě skoro křečovitě a pravila, abych ji teď proboha neopouštěl. Strašně se bojí, bude se teď bát celou noc, celý zítřek, už pořád se bude bát, protože on, až to na ní pozná, určitě ji zabije. A když ne on, tak ti, co v tom jedou s ním, až pochopí, kdo je prásknul. Proč jen mě poslechla, proč tam chodila, měla se na mě vyfláknout, vždyť on jí slíbil, že jak bude mít to, oč jí říkal, vezme to přes kopečky a už o něm neuslyší; mohla mít pokoj a ještě by jí dal prsten, a takhle, co jí zůstane? Já se na ni stejně vykašlu, to ví, cítí to.

Otíral jsem jí tvář kapesníkem a slíbil jsem, že ji neopustím, že za ní brzy přijdu, třeba hned v neděli.

Bál jsem se taky. Co když ten neznámý člověk na ní pozná, že s ním hraje obmyslnou hru? Vždyť ona, trochu se napije a vyžvaní mu všechno, bude ho varovat: z hlouposti, z lítosti, anebo aby od něho dostala ještě jeden prsten, řekne mu také, že jsem to byl já, kdo ji poslal tam, a tu zloduch, kterého snad budou sledovat, za kým jde, s kým se stýká, se vydá rovnou za mnou, aby mě buď na místě zabil, anebo ďábelsky označil za svého komplice. Kdo mi pomůže? A co když to je úplně naopak, ti, s nimiž se bavila až do půlnoci, ji vůbec nevyslýchali, to oni ji nastrčili na mě, měl jsem přece tátu ve vězení a byl jsem tedy podezřelý. Proto jí dali do rukou učebnici literatury, abych si jí spíš všiml! Ach bože!

V neděli, než jsem vstoupil do jejího domu, rozhlédl jsem se do všech stran jako spiklenec, když se ubírá na utajenou schůzku.

Zazvonil jsem, ale vevnitř se nic nepohnulo. Byl bych se dal nejraději na útěk, ale všiml jsem si cípku papíru, který vyčuhoval ze schránky. Velkým, skoro dětským písmem na něm bylo napsáno: IVANKA KLÍMOVÁ.

Vytáhl jsem lístek ze schránky. Stálo na něm.

</section>

<section>

> _Milá Ivanko,_

> _předem přijmi můj pozdrav. Je mi líto, že jsem musela za kamarádkou, co je až v Teplicích. Ozvy se někdy!_

> _Těší se Tvá milující Vlasta_

</section>

<section>

Kam a za kým vlastně jela?

Po čtyřech dnech jsem se za ní znovu vydal, ale ani tentokráte jsem se nedozvonil. Napadlo mě, že už ji možná nikdy nespatřím; ta představa však ve mně vyvolávala spíše úlevu.

Pak se mi začalo stýskat: po jejím barevném zjevu, po milování s ní, dokonce i po jejích tragických a tak málo pravděpodobných příbězích. Dozvím se někdy, zda se opravdu udály? Do konce léta jsem se ji pokoušel najít nejméně třikrát. Byl bych jí mohl nechat ve schránce dopis se svou adresou, ale bál jsem se, že by se ho mohl zmocnit někdo nepovolaný. Konečně jsem si dodal odvahy a zazvonil u dveří na opačném konci chodby.

Otevřela mi známá obtloustlá ženská.

Slepičková, Slepičková, opakovala, tu nezná, bydlela tam jakási divná osoba, jmenovala se; jak se jenom jmenovala?

Obrátila se do nitra a křikla: „Jak se jmenovala ta holka, co se nedávno vodstěhovala?“

„Ta Holubová?“ uslyšel jsem roztřesený stařecký hlas.

„Jo, Holubová,“ řekla ženská, „Holubová se jmenovala, ale už tu nebydlí.“

„Nevíte, kde bych ji mohl najít?“

„Jo, milej,“ řekla ta ženská.

„Ani kde pracovala?“

„Jo, jestli ta někdy pracovala. Ještě tak v noci, kdybyste prolez tam dole v Libni všechny pajzly, tam byste ji možná našel.“

Opravdu mě oklamala i o svém jménu? Anebo oklamala tuhle ženskou, a mě jen zkouší?

</section>

<section>

Po několika letech, otec už se dávno vrátil z vězení, generalissimovo tělo vyvezli z mauzolea a já už byl zaměstnaný jako redaktor, jsem potřeboval strávit čas před večerním odjezdem vlaku a zastavil jsem se tedy ve vinárně Srdíčko.

Seděla u stolu s jakýmsi obstarožním chlapíkem. Měla jiný účes a samozřejmě jiné šaty, ale jako vždycky zářila barvami, ve tváři se změnila jen málo. Také ona mě ihned poznala, odpověděla na můj pozdrav úsměvem, pak jsem zahlédl, že něco vykládá svému chlapíkovi. Hned nato vstala a na vysokých kramflíčkách přitančila ke mně.

„Máš chvíli čas?“ zeptal jsem se.

„Teď sotva. Přeci vidíš…“

„Já mám taky jenom chvilku, musím na vlak. Tehdy jsem tě hledal. Ale řekli, že ses odstěhovala.“

„Musela jsem. Voni mi to nařídili.“

Rázem jsem se ocitl v jiném čase, v jiných souvislostech. „A tamto, jak to dopadlo?“

Položila mi prst přes ústa.

„Strašně rád bych tě viděl. Myslíš, že bys měla někdy čas?“

„Ty bys za mnou chtěl přijít, brouku?“ Pak řekla, že tedy dobře, ať přijdu. Třeba v sobotu večer. Anebo kdy budu chtít.

Bydlí teď na Vinohradech v Makarenkově ulici, číslo dvacet tři, v prvním patře, v podnájmu u paní Rotterové. Jsou to takové vysoké tmavohnědé dveře, nad nimi visí kříž. Musím pořádně zazvonit, protože má pokoj až úplně vzadu za celým bytem, zvonek je tam sotva slyšet.

Zapsal jsem si všechny údaje do zápisníku. A ona se jmenuje pořád stejně?

Jak by se měla jmenovat. Ne, nevdala se, jestli se ptám na to.

V sobotu, ještě před setměním, s kyticí karafiátů v ruce jsem se rozjel na Vinohrady. Dům s číslem dvacet tři jsem v Makarenkově ulici našel snadno. Dveře v prvním patře byly nízké, žluté a nevisel nad nimi kříž ani nic jiného. Paní Rotterovou v domě nikdo neznal. Také paní Slepičkovou ani slečnu Holubovou neznali.

Zašel jsem ještě do sousedních domů, ale došlo mi, že ji v téhle ulici sotva najdu.

> _(1980)_

</section>
