---
title: Provazochodci
contentType: prose
---

  

Byl poněkud pošmourný, větrný červencový podvečer, když jsem na svém starodávném bicyklu značky Eska dorazil k Otově dřevěné chatičce. Chata stála v ohybu řeky, která se v těchto místech podobala spíše poklidnému potoku. Voda se šplouchavě třela o kamenité břehy a listí osik tichounce šumělo. Místo bylo tak plné míru a pohody, že mi ihned vytanuli mí mrtví přátelé. Já slyším všechny ty něžné zvuky tady, zatímco oni už jsou navždy obklíčeni tichem.

Snad to byl výsledek mé válečné zkušenosti anebo bolestínství obvyklého pro můj věk: nikdy jsem se zcela nedokázal oddat potěšení, radosti ani pocitu únavy. Jako bych nepřetržitě vnímal spojitost štěstí a zoufalství, svobody a úzkosti, života a zmaru. Měl jsem pocity, jaké asi mívá provazochodec, když kráčí po laně. Ať jsem sebeúporněji hleděl vzhůru, vnímal jsem propast pod sebou.

Provazochodce jsem spatřil jen jedinkrát v životě. Bylo to sotva rok po válce. Přijeli ve čtyřech maringotkách, na volném prostranství v naší ulici, kde tehdy vlastně končilo město, protože dál se už rozkládaly jenom hřbitovy a vojenská cvičiště, si postavili tři stožáry. Jeden z nich byl tak vysoký, že mě při pohledu zezdola jímala závrať. Mezi dva nižší napjali lano, pod ně zavěsili síť. Na horních plošinách stožárů ještě rozložili spoustu rekvizit: různé druhy kol, dvounohý stolek a jednonohé židle, deštník, obruč a dlouhá provazochodecká bidla.

Nemohl jsem se dočkat vystoupení, a tak jsem přišel jako jeden z prvních. Vybral jsem si místo na udusané hromadě hlíny, odkud, jak jsem předpokládal, bude nejlépe vidět, a civěl jsem do výšky. Vnímal jsem chvění lana, vysoký stožár se viditelně kýval ze strany na stranu. Pak se rozžehly obrovské reflektory a ampliony začaly chraptivě vyhrávat. Hned nato ke mně přistoupila dívka v třpytivě modrých šatech, s vlasy černými jako uhel a s tváří tak krásnou, že jsem tou krásou byl okamžitě zasažen, a nastavila mi pokladničku. Podal jsem jí desetikorunu a ona se na mě líbezně usmála: ústy, tváří i očima, pak pohodila hlavou, takže čelenka, kterou měla upevněnou ve vlasech, na okamžik zaplála jakoby zalitá ohněm, a utrhla mi vstupenku. Sledoval jsem ji pak, jak se ladně proplétá mezi diváky, docela jsem se zapomněl těšit na představení. Začalo za chvíli. Dva urostlí chlapíci jezdili, skákali a míjeli jeden druhého na laně, otáčeli se, žonglovali, a dokonce metali salta, ale já pořád nebyl natolik zaujat, abych čas od času nezabloudil pohledem dolů mezi diváky, jestli nezahlédnu tu líbeznou bytost. Ale už se mi ztratila, viděl jsem jen spousty tváří, které civěly k nebi. Pak oba chlapíci opustili lano, zezdola se ozvalo bubnování a já ji konečně uviděl, tu krásnou komediantku, teď v krátké stříbrné sukénce a v stříbřitém tílku, jak šplhá na ten třetí, nejvyšší stožár, pod nímž už nebyla napjatá síť, na stožár, jenž čněl jako obrovitý hrot, připravený zabodnout se do černého nebe. A všichni kolem zvolna zvedali hlavy, jak zároveň se mnou sledovali tu stříbrnou provazochodkyni zakletou v kotoučku světla, stoupající vzhůru.

Když stanula na vrcholu, uklonila se, cosi tam připevnila, k něčemu neviditelnému vztáhla ruce a opustila jediný pevný bod pod sebou a ocitla se ve vzduchu. Já jen spolu s ostatními hlasitě vydechl v hrůze, že bude následovat příšerný pád, ale držela se zřejmě nějakého lana anebo snad hrazdy, které byly tak tenké, že jsem je zezdola nerozeznal, zdálo se mi, že akrobatka se drží v té výšce zázrakem anebo že její lehounké tělo nadnášejí poryvy větru. V přízračném tichu, které teď zavládlo, se nikdo neodvážil pohnout, snad ani nahlas vydechnout, a v tom tichu se akrobatka ve výšce stále divočeji přemetala, stála na rukou i na hlavě a provlékala tělo smyčkami z vlastních údů, vznášela se jako anděl, jako plápolající fénix, byla nádherná a obdivuhodná ve své obratnosti a ve své síle, ale já kromě obdivu cítil i úzkost, hrůzu z pádu, připadalo mi, že to není jen moje úzkost, pochopitelná závrať z cizího pádu, že to vnímám její úzkost, prostupuje mě její závrať, ponoukalo mě to zařvat. Musel jsem zavřít oči. Otevřel jsem je, až když opět halasně zavířily bubny. Zahlédl jsem ji ještě, jak prolétává naprostým a černým prázdnem a zachytává se neviditelného lana. Pak se spustila dolů.

Čtyři dny po sobě vystupovali kejklíři v naší ulici, po celou tu dobu jsem přihlížel všem představením.

Moje úspory na to padly beze zbytku, ale nelitoval jsem. Chvíle, kdy jsem stanul tváří v tvář artistce, kdy na mně ulpěl přilnavý pohled jejích temných očí, když jsem jí nabídl bankovku a z jejích dlouhých silných prstů přijal titěrný útržek papíru, mě naplňovaly blahem, které mi vystačilo po zbytek dne. Snil jsem o tom, že ji oslovím, povím jí, jak ji obdivuji, jak s ní prožívám závrať z jejího vystoupení. Samozřejmě jsem se k tomu neodhodlal.

Pátého dne jsem viděl, jak chlapi vtěsnali stožáry i rekvizity do nitra maringotek, pak zapřáhli koně. Věděl jsem, že bych se měl zeptat, kam vlastně míří, ale zároveň jsem chápal, že by mi jejich odpověď k ničemu nebyla. Neměl jsem už ani peníze, abych zaplatil vstupné na další představení, a k tomu, abych se nabídl, že poputuju s nimi, mně chyběly schopnosti i odvaha. Neměl jsem v sobě ani kapku komediantské krve a jistě ani špetku provazochodeckého nadání. A tak jsem jenom vyhledal svoje místo na hromadě hlíny a čekal, jestli ona snad nevyhlédne okénkem. Byl jsem odhodlán zamávat jí. Anebo jí dokonce poslat vzdušný polibek. Vozy však odjely a ji jsem ani nezahlédl.

Dlouho jsem na ni myslel.

O čem asi sní, uvažoval jsem, když vyšplhá ke svému vrcholnému číslu na stožáru? O pevné síti pod sebou? O stožáru tak nízkém, že by se z něho dalo bez nebezpečí seskočit v okamžiku smrtelné závrati? Anebo o tom, že má křídla?

Ale koho by vzrušovala akrobacie na zakrslém stožárku? Koho by zajímala provazochodkyně s křídly? Kdyby začala snít o křídlech, snila by pouze o svém zániku. Tak jsem tedy vnímal spojitost výšek a závrati, slasti a zániku, vzepětí a pádu.

S Otou jsme chodili do stejné třídy od tercie. Po maturitě šel on studovat na inženýra, já na filozofa, jeden druhému jsme se vzdálili. Na gymnáziu jsme se však kamarádili, poslední roky před maturitou jsme seděli v jedné lavici.

Naše povahy i vlohy se vhodně doplňovaly; já byl spíše těžkomyslný a lámal jsem si hlavu problémem posmrtného života a boží existence, také tím, jak lépe uspořádat tento svět, on se ničím nadměrně neznepokojoval. Byl si jist, že člověk jednou všechno spočítá, tedy i to, jak vznikl svět a jak by měl vypadat, aby se na něm žilo co nejlépe už teď. On si ode mě dával opravovat slohová cvičení a opisoval latinské kompozice, já od něho úlohy z fyziky a přírodopisné testy.

Na chatu mě zval mnohokrát, ale já se nikdy neodhodlal pozvání využít. Letos mi odtud poslal lístek, v němž mě opět žádal, abych za ním přijel. Pod jeho podpisem stálo ještě cizím písmem: Přijeďte určitě, moc se na Vás těším, Dana.

Jak se na mě mohl těšit někdo, kdo mě v životě neviděl?

Opřel jsem kolo o roubení studny. Připadalo mi podivné, že jsem se ocitl tady: před cizím domem, v neznámé krajině. Vždycky jsem se obával, abych někomu nebyl na obtíž. A on tady ještě ke všemu měl svoji dívku.

Proč mě tedy zvali?

Zatahal jsem za šňůru, na jejím druhém konci cosi zařinčelo. V duchu jsem si přál, aby nebyli doma a já mohl co nejrychleji odtud odjet.

Přišla mi otevřít hubená černovlasá dívka s tmavýma očima v neletně bledé tváři. Z té tváře výrazně čněl velký čarodějnický nos. Chvíli na mě hleděla užasle, pak se usmála: už ví, zná mě přece z fotografie i z Otova vyprávění. Kromě toho měla od rána pocit, že přijedu právě dneska.

Jak mohla mít pocit, že přijede někdo, koho v životě neviděla?

S Otou jsme se šli projít podél řeky a jeho dívka slíbila, že připraví něco k jídlu.

Celou cestu mi vyprávěl o ní. Je mladší než my, teprve maturovala, ale jemu připadá, že tomu je naopak, cítí se vedle ní nevzdělaný, nezajímavý a nezralý – možná i proto, že ona v životě prožila tolik strašného anebo je v ní něco, co sám nedovede pojmenovat. Nejspíš by řekl: jasnovidného. Třeba mě bude zajímat, že píše verše. Velice zvláštní! Jistě si pamatuju, zač on považoval všechno básnění, ale její verše, to musí uznat, mu připadají zajímavé.

Zeptal jsem se, co prožila strašného.

Za války jí popravili rodiče a ona sama byla na smrt nemocná. Ne, to už ne za války, teď nedávno. Zánět mozkových blan, proto je tak bledá, nesmí na slunce. Kdybych ji požádal o ty básně, možná by mi je ukázala. Zajímalo by ho, co jim řeknu.

Když jsme se vrátili, stála u vařiče a smažila bramborové placky. Na stolku bylo vzorně prostřeno: příbory, talíře, sklenice a ubrousky.

Posadili jsme se a ona začala nosit jídlo. Tváře jí teď zčervenaly, a kdykoliv přešla kolem mě, zdálo se mi, že cítím žár, který z ní vychází. Chválili jsme jídlo a ona se usmívala na mě i na Otu, ale když pohlédla na něho, byl to jiný úsměv: prosvětlenější, úsměv plný polibků.

Nemohl jsem se zbavit pocitu, že tu překážím. Trčel jsem tady jako kůl v poli, jako balvan, nikdo mě tu nepotřeboval. Kdybych měl aspoň děvče, s kterým bych sem přijel.

Proč jsem pořád sám? Nejsem snad hoden pozornosti a lásky? Byly přece chvíle, kdy jsem cítil svoji výjimečnost, svoji předurčenost k nějakému slavnému neopakovatelnému údělu: v mé hlavě kolotalo bezpočet myšlenek, příběhů, osudů a obrazů. Jenže kdo to o mně mohl tušit? Nedokázal jsem překonat svoji plachost, dokonce ani ve svém spisování ne. V těch několika povídkách, které jsem až dosud otiskl, se ze všeho velkolepého, co se odehrávalo v mé mysli, nedalo najít nic.

Snad si všimla mé zamlklosti, navrhla, že bychom mohli jít ven a rozdělat si oheň.

Venku se vítr už skoro utišil, noční nebe bylo jasné, jen nad řekou povlávaly úzké poloprůhledné mlžné pruhy. Nanosili jsme dřevo a oheň rychle vzplál. Plamen odspoda ozářil větve stromů, také ty dva, kteří si sedli k sobě: blažení ze své blízkosti. Kolik takových ohňů právě planulo na nejrůznějších místech světa, neškodných, laskavých ohňů. Jednou se prý slijí v jediný bělostný, sžíravý plamen, který v jediném záblesku přeběhne zemi, rozpustí skály a rozžhaví vzduch. Co pak zůstane?

Cítil jsem lítost nad světem, také nad sebou, že se rozplynu v tom žáru, že se mi nepodaří uniknout, tentokráte se mi to už nepodaří. Vnímal jsem, jak vzdor sálavému horku ohně mi do týla už zase chladně dýchá smrt. Kdybych se teď otočil, možná bych ji zahlédl. Tušil jsem, že se nepodobá kostlivé nestvůře s prázdnými očními důlky a nenosí přes rameno kosu: má tvář hvězdnou a její křídla i při nepatrném zachvění zakrývají slunce jako neprodyšný mrak. Jejími ústy protéká řeka, která nemá začátek ani konec, je to řeka, po které bych chtěl plout a dívat se na její břehy, ale je to řeka, po které popluji po zbytek věků a její břehy už neuvidím.

Uvědomil jsem si, že mě Dana pozoruje.

„Co kdybychom zpívali?“ navrhla.

Ota se zvedl, aby přinesl kytaru, a my dva osaměli. Zeptala se, jestli se mi něco nestalo.

Ne, vůbec nic.

Na co jsem myslel?

To nemůžu říct. Opravdu nemůžu.

Myslel jsem na někoho, na někoho blízkého?

Ne, na nikoho jsem nemyslel. Na nikoho určitého.

Myslel jsem na smrt?

Jak na to přišla?

Přála by si, abych nemyslel na nic takového. Aspoň dneska večer.

Byla opravdu jasnovidná? Nevěděl jsem, co bych řekl. Vstal jsem a přihodil do ohně několik polen. K nebi se vznesl sloup jisker, které rychle skomíraly jako padající hvězdy.

Chtěla by, abych se tu cítil dobře. Přál bych si něco, co by pro mě mohla udělat?

Ne, jsem úplně spokojený.

To se jí snažím jen tak namluvit. Ať řeknu, co bych si v téhle chvíli ze všeho nejvíc přál.

Mlčel jsem.

Ale to musím říct bez rozmyšlení.

Ne, to nemůžu!

Proč?

Nedokážu to říct nahlas.

Ale proč? Ona by si třeba přála, aby dokázala v životě mít ráda. Úplně a bezezbytku.

A nepřála by si víc, aby někdo takhle měl rád ji?

Zavrtěla hlavou. Pokud člověk jen přijímá lásku, je to, jako když se veze. Třeba na loďce a v noci a po obrovském jezeře. Kam se podívá, tam se rozlévá jen černá klidná voda. Je pravda, že voda se může vzedmout a člověka zaplavit. Ale mít rád, to znamená letět, sám se vznášet nad zemí. Tak vysoko, že se odtud dá všechno uvidět. I když svět se zdá z té výšky jiný, změněný, a to, co se dole zdá významné, se třeba zmenší do titěrnosti. Také by řekla, že z loďky se dá vždycky vystoupit na břeh, ale z té výšky se člověk může leda zřítit.

Když jsme se vrátili do chaty, požádal jsem ji o její verše a ona mi půjčila sešitek v měkkých deskách. Uložili mě do místnůstky, kde byly jenom věšák, postel, stolek a na něm svícen se svíčkou.

Svíčku jsem si zapálil a chvíli si četl v jejím sešitě. Verše pře­plňovaly těžko srozumitelné obrazy: bázlivé fialky, kobaltové hlubiny, pohledy úpěnlivých duší, zemřelé hvězdy a hojivost laskavých jezer. Mezi stránkami jsem občas našel vylisovaný květ, který kořenně voněl.

Druhý den ráno, hned po snídani, jsem poděkoval za pohostinství a rozloučil se. Tiskla mi ruku. Je ráda, že mě poznala, doufá, že mě brzy zase uvidí.

Nasedl jsem na kolo. Stáli před vchodem své chatičky, drželi se za ruce a hleděli za mnou jako dva dobří, milující se manželé.

Asi o dva měsíce později se u mě zastavila.

Měla na sobě kostým, vlasy pečlivě učesané a rty namalované. Když mě spatřila, zrudla. Její temně hnědé oči přitom ke mně úpěnlivě hleděly.

Šla náhodou kolem, když se vracela od Oty, a napadlo ji, že by mohla zazvonit.

Nedovedl jsem si její příchod vysvětlit. Nestalo se něco s Otou?

Ne, nic. Vůbec nic. Šla kolem a napadlo ji se podívat, jestli tu opravdu bydlím. Pak zmáčkla zvonek. Ani neví, proč to udělala. A teď zase půjde.

Zval jsem ji dovnitř, ale odmítala vstoupit do bytu. Tváře jí plály jako v horečce.

„Opravdu se nic nepřihodilo?“

Zavrtěla hlavou. Ota je výborný. Je to nejlepší člověk, jakého si dovede představit. Ale teď už musí jít.

Řekl jsem, že ji aspoň doprovodím k tramvaji.

Tramvají nepojede, bydlí kousek odtud, hned u parku za vodárnou.

Vedl jsem ji uličkou mezi vilami. Šeřilo se, byl bezmračný zářijový podvečer, zahrady voněly listím a dokvétajícími růžemi.

Dozvěděl jsem se, že tady v Praze bydlí u vzdálené tety. Ale vychovala ji babička. Ta se o ni starala, když odvezli její rodiče, starala se o ni tak, že by to nikdo nesvedl lépe. Loni v létě však umřela. Ji brzy nato kouslo klíště, onemocněla zánětem mozkových blan, už to vypadalo, že se vydá za svými rodnými, ale zatím jí to nebylo souzeno. Ota se v té době choval skvěle. Když jí už bylo trochu líp, sedal s ní v zahradě a předčítal jí, protože jí číst zakázali. Kdyby mohli, zakázali by jí i myslet, protože myšlenky ji někdy bolí, pořád se táhnou tam na druhou stranu, kde jsou všichni její. Anebo tam na přelom, na hranu, k okamžiku, kdy se všechno zřítilo. Představuje si chvíli, kdy je zavolali jménem, kdy je vedli úplně zdravé nějakou chodbou do místnosti, kde prý nebylo nic, jenom kachlíky a pak ještě stroj na…

Hlas se jí roztřásl. Už o tom nebude mluvit. Ví od Oty, že já tam byl taky. Že jsem zažil něco podobného. Chtěla by se mě na to zeptat, ale neví, jestli by se mě nedotkla, asi to musí být hrozné vzpomínat na ty časy, asi bych radši chtěl na všechno zapomenout, od ní je hloupé, že se k tomu vrací.

Řekl jsem, že se nepokouším vzpomínat ani zapomínat, myslím si, že i nejstrašnější zážitky, pokud je člověk překoná, se mohou ve vzpomínkách zvrátit ve svůj opak.

A pokud mu není dopřáno přežít je?

Nechápal jsem její otázku.

Nejsou duše těch tam už navždy poznamenány strašným zážitkem?

Užasl jsem. Taková otázka mi nikdy ani nepřipadla. Zvláštní, vždyť jsem často uvažoval o existenci lidské duše a tolik mých příbuzných a přátel skončilo podobně, i oni stanuli, jak to říkala? Na přelomu, na hraně, z níž se zřítili; kam vlastně?

Řekl jsem, že smrt je přece vždycky pád a vždycky se dopouští násilí na těle toho, kdo umírá. Pokud věříme v nesmrtelnost duše, věříme tím i v její schopnost odloučit se od utrpení, od pádu vlastního těla.

A věřím v nesmrtelnost já? Po tom všem, co jsem zažil, to by chtěla vědět, jestli po tom všem se dá ještě věřit.

Pokrčil jsem rameny. Neodvážil jsem se odpovědět, že ne.

A lidé tam, pak už o tom neřekne ani slovo, věřili, dokázali věřit?

Odpověděl jsem, že někteří ano – pokud člověk o někom druhém může něco takového vědět. Ale vzpomínám si – jak o svátcích sukkot si sehnali chvojí a postavili si na nádvoří kasáren stánek. Taky si pamatuju polotemnou půdní prostoru, sešli se tam muži k modlitbám, tolik se jich sešlo, že jsem měl pocit, že se zalknu v tom davu. Ale měl jsem přítele, byl starý jako já, už nežije, zastřelili ho, mluvívali jsme o tom spolu, tvrdil, že člověk je v moci Nejvyššího, že všechno se děje z Jeho vůle a rozhodnutí, a má tedy svůj smysl, jen člověk ho často nechápe, a proto se vyčítavě táže, anebo se dokonce bouří, určitě v to věřil i ve chvíli, kdy stanul, jak ona říká, na přelomu.

Řekla, že mi děkuje.

Doprovodil jsem ji až k parčíku, u něhož bydlela (bylo to jen několik bloků od Otova bytu). Už se rozžíhaly lucerny a snášela se večerní mlha.

Nezlobím se na ni, že mě tak zdržela? Chtěla se mě vlastně zeptat, co dělám, co píšu, taky mi chtěla povědět o jedné knize od Dos Passose, zrovna ji dočetla, líbila se jí, připadala jí zajímavě napsaná, ale už mě opravdu nebude zdržovat, nesmím se na ni zlobit. Tu knížku mi třeba někdy přinese anebo ji pošle po Otovi.

Když jsem usínal, když jsem si opakovaně připomínal to nečekané navštívení, uvědomil jsem si, že dům, kde bydlím, rozhodně neleží na cestě mezi jejím a Otovým bytem.

Asi o týden později jsem ji zahlédl z okna, přecházela sem a tam po protějším chodníku. Vyběhl jsem za ní. Když mě uviděla, usmála se na mě a zrudla. Její vlasy se stáčely do lesklých černých prstenců – zřejmě si s nimi ještě před chvílí hrál kadeřník.

Přinesla mi tu knížku od Dos Passose, ale bála se, že by mě mohla rušit. Třeba jsem zrovna něco psal? Podala mi knížku.

Šli jsme opět touž vilovou uličkou. Zeptal jsem se na její zdraví.

Cítí se výborně. Ještě v létě, třeba tehdy, kdy jsem za nimi přijel, bývala k večeru unavená, už se jí nedařilo zvládat myšlenky, táhly jí hlavou jako mraky a v noci jí vstupovaly do snů, do ošklivých snů, ale teď už je zvládá a sny se jí skoro nezdají, aspoň ne ty strašné. V létě, když ji propouštěli z nemocnice, radili jí, aby si o rok odložila studia, ona si teď myslí, že to nebude třeba. Zkusí chodit na přednášky. Babička souhlasí. Myslí si, že člověk se nemá předem vzdávat ani si nic ulehčovat. Ota naopak chce, aby se šetřila a nestudovala. Někdy jí připadá, že na ni žárlí, žárlí na všechno, co nějak nesouvisí s ním; to neříká proto, že by si na něj stěžovala – nikdy by si na něj nestěžovala, i kdyby k tomu měla důvod, ale nemá, on je nejlepší člověk, jakého zná, a i v tomhle se jistě změní, až úplně dospěje.

Jak to myslí, vždyť je přece starší než ona.

To není podstatné. Podstatnější je, jak člověk dokáže úplně přijímat to, co život přináší. A přestat s výmluvami. Před sebou i před ostatními. Ale kdo vlastně může říct, že to dokáže? Ota je laskavý a pozorný. Když byla nemocná, posílal jí denně květiny a pokaždé jiné. Jaké květiny mám rád já?

Květinám jsem bohužel nikdy nerozuměl. Asi v kvintě anebo v sextě jsme si s Otou koupili Klíč k určování rostlin a vydali jsme se do Prokopského údolí. Podařilo se nám odhalit pryšce chvojku a pryskyřník prudký, který však také mohl být pryskyřník zlato­žlutý, záleželo na tom, jestli zhodnotíme lodyhu jako lysou, anebo pokrytou chlupy. Nedohodli jsme se, nakonec jsme rostlinu utrhli a donesli našemu přírodopisci, ten nám řekl, že je to devaterník. Od té doby jsem už žádné květiny neluštil.

Ota na mě taky vzpomíná, řekla, ale tohle jí nevyprávěl.

Jak na mě vzpomíná?

Dobře, vždycky dobře. Nemluví o nikom špatně, jenom ji varoval, že si na mě musí dát pozor, protože si s každou hned chci něco začít, ale ani to určitě nemyslel zle, spíš tím chtěl říct, že to umím s děvčaty. Zarazila se a zrudla.

Výrok mého přítele mě ohromil. Doufám, řekl jsem, že ona si nic podobného nemyslí.

Ne, i když mě vlastně nezná.

Zastavili jsme se na kraji parčíku, u něhož bydlela. Hleděla na mě a já pozoroval, jak se jí z obličeje vytrácí barva. Stalo se jí něco?

Ne, nic!

Není ti dobře?

Je jí tak dobře, jako už jí dlouho nebylo.

Navrhl jsem, že bychom spolu někdy mohli jít na větší procházku a popovídat si třeba o knížkách. Pokud souhlasí, počkám tady na tomhle místě v neděli hned po obědě.

Stál jsem na rohu parčíku a díval se za ní, dokud nezašla do domu. Proč jsem si vymyslel ten výlet? Vždyť vím, že miluje jiného.

V neděli přišla přesně. Zeptal jsem se, jestli už někdy byla v Šárce.

Ne, s Otou se málokdy dostanou na procházku, spíš jdou spolu do kina anebo na koncert. Dneska večer se chystají na Umberta D. Viděl jsem ten film?

Neviděl. Prý je dobrý. Ale neměl jsem s kým na něj jít.

Jeli jsme tramvají číslo jedenáct až na konečnou a pak se vydali směrem ke skalám. Ačkoliv se už září chýlilo ke konci, den byl vlahý a teplá žluť březových listů se rozlévala proti modrému nebi.

Když jsem říkal, že bych do kina neměl s kým jít, co jsem tím myslel?

Kamarádi mají svá děvčata a bratr má jiný vkus i zájmy.

Nechce být zvědavá, ale přece kdybych chtěl, jistě… jistě bych nemusel sám.

Ještě jsem asi nepotkal děvče, o němž bych aspoň věřil, že s ním chci strávit čas, natož život.

Ano, rozumí mi. Cítila totéž, než potkala Otu. Když ho prvně uviděla, poznala, že on je ten člověk, pravý člověk pro ni. Náhle zrudla a dodala, že tehdy si to aspoň myslela.

Už si to nemyslí?

Polkla, pohlédla na mě a pokrčila rameny. Porozuměl jsem tomu gestu. To pokrčení jsem způsobil já. V téhle chvíli jsem se měl obrátit, vrátit se domů anebo aspoň mlčet, nemluvit o ničem, co se dotýká citů. Ale byl jsem zároveň šťastný anebo aspoň spokojený, že jsem ji zaujal. Pokračovali jsme tedy v cestě a já mluvil – bylo to jediné, čím jsem snad poněkud vládl. Slovy, jejich skrytou mocí. Uvažoval jsem o výhodách i nevýhodách osamocenosti a věděl jsem, že pochopí, jak toužím po lásce, vzpomínal jsem na válečné dětství, na bezcitnost světa, v němž jsem musel žít, a ona rozuměla, že toužím po něze.

Byla vnímavá posluchačka. Pozoroval jsem, jak má slova do ní zapadají, podobna okamžitě klíčící setbě. Několikrát se dotkla jakoby náhodou mé ruky. Spatřili jsme také opožděného motýla a kruhy ocúnů a jakýsi keř, jehož listy plály jasnou červení. Pak naši cestu protínal potok. Přeskočil jsem na druhý břeh a nad vodou k ní natáhl ruku. Stiskla mi prsty a odrazila se. Stanula tak těsně proti mně, že stačilo jen rozevřít náruč; a já to učinil. Přitiskla se ke mně a její rty obepjaly má ústa; to ona, uvědomil jsem si, mě políbila, ne já ji. Jediný vášnivý polibek, pak mě odstrčila. Ať odpustím, ať odpustím, neví, co se to stalo, jak se to mohlo stát. Co si teď počne? Jak jí tohle vysvětlí?

Komu bude co vysvětlovat?

Přece babičce.

Říkala, rozuměl jsem jí, že už zůstala úplně sama, že loni v létě snad babička umřela.

Ano, ale to přece neznamená, že by už se k ní nemohla obracet.

Loučili jsme se opět na kraji parčíku. Šeptla, abych se na ni nezlobil. Nic nechápe, netušila, že by se něco podobného mohlo přihodit. Vždyť přece má ráda Otu. Stejně teď neví, co má dělat, jak s ním večer půjde do kina; jen to ví, že mu nesmí ublížit.

Navrhl jsem, že na ni budu čekat tady v parku za tři dny v šest hodin večer.

Děkuje za pozvání, ale neví, jestli přijde. Snad ji chápu, musím ji přece pochopit. Udělala pohyb hlavou, jako by mě chtěla políbit, ale zarazila se, otočila se a rychle odešla.

Díval jsem se za ní. Co jsem vlastně cítil? Štěstí? Úzkost? Sebeuspokojení? Mám se rozběhnout za ní, anebo se obrátit a utíkat pryč?

Ráno byla ve schránce obálka pro mě. Ihned jsem poznal její drobné, úhledné písmo. Na lístku bylo osm veršů:

Do skal už stín se přikrádá,  
srdce se svírá jako v snách,  
ve spáncích bijí na poplach  
andělé, smrtka úzkosti,  
zimnice zebe do kostí.  
Tělem dlím dosud na zemi  
jak bříza vrostlá v kameni,  
duše však v hloub se propadá.

Sám už jsem napsal několik básní, některé z nich jsem věnoval, nikdy jsem však nedostal verše, které by někdo věnoval mně. Teď když ke mně nedosáhl úpěnlivý pohled jejích očí, jenom její slova – znamení přízně –, poddal jsem se úplně pocitu štěstí. Jsem milován.

Po zbytek dne jsem nedokázal odpoutat mysl od ní. K večeru jsem se nazdařbůh vydal do parku pod vodárnu. Stmívalo se už, ale protože bylo hezky, po cestičkách ještě popojížděly maminky s kočárky. Hledal jsem její okno, ale nevěděl jsem, které z těch několika ve třetím patře je správné. O patro výš stála na římse mladá žena s vykasanými rukávy a omývala rámy. Zmocnila se mě závrať a raději jsem se odvrátil. Posadil jsem se na lavičku a čekal. Zavřel jsem oči, abych jí poskytl příležitost nečekaně se objevit. Neobjevila se, jenom žena v okně zmizela a do mě vstoupil stesk.

Vracel jsem se uličkou mezi vilami a viděl jsem sám sebe, jak opuštěně ležím na posteli v nějaké chladné špeluňce a umírám. Nikdo mě nezná, nikdo nemiluje, jsem jako zaběhlý pes, jenže jsem člověk, který aspoň v téhle chvíli touží po živé bytosti; a tu jsem ji zahlédl. Spatřil jsem anděla, jak se vynořil z hloubi nebes a snášel se k mému lůžku: křehký, útlý, nosatý anděl.

Doma jsem pak psal skoro až do půlnoci. Nepoložil jsem na postel sebe, ale ji – vlastně cizí studentku. Byla nevyléčitelně chorá, už několik měsíců nemohla vstát z lůžka. Lůžko jí rodiče postavili pod okno tak, že jím mohla pozorovat větve mohutné lípy. Mezi větvemi prosvítalo nebe, za jasných dnů se tu v červenavém oparu západu ztrácelo slunce. Dívka měla chlapce, který byl také student, ale v posledních týdnech téměř nestudoval, jen vysedával u nemocné a celé hodiny hovořil, aby prosvětlil houstnoucí soumrak její mysli. Vyprávěl jí o tom, co prožil během dne i s kým se setkal, přehrával děje filmů, předváděl hovory, které náhodou vyslechl, ale pak, když už všechno vypověděl, začal si vymýšlet prožitky, setkání a příběhy, a protože se za tu dobu stal dobrým vypravěčem, vymýšlel si takové podrobnosti, že nejen ona, ale i on sám přestal rozeznávat, co se opravdu stalo a co si vysnil. A tak jí jednoho dne řekl, že spatřil anděla, že se to stalo, když se večer vracel od ní domů. Anděl se vznášel před jeho okny a vycházela z něho záře.

Nezapochybovala o setkání, jen řekla, že ho anděl navštívil, protože je laskavý k ní, a on byl rád, že mu uvěřila: je dobře, když člověk, který umírá, věří v nebeské bytosti. Potom jí o setkáních s andělem vyprávěl často. Popisoval jeho zjev, jeho schopnost kdykoliv se zjevit. Anděl nikdy nemluvil, ale vnukal myšlenky a naplňoval ho pocitem blaha. Poslouchala pozorně, někdy se jí zdálo, že i ona vidí tu bytost, zahlédla ji vznášet se nad lůžkem anebo nad hlavou svého milého, a kdykoliv ji spatřila, cítila zvláštní úlevu.

Protože nemoc, která stravovala její páteř, jí působila stále větší bolest, dívka víc a víc toužila po té bytosti. A opravdu, anděl k ní teď přicházel vždycky, jakmile její chlapec odešel, rozprostřel před ní jemný oblak světa, v němž kolotaly a vířily barevné odlesky a skládaly v nepřetržitém sledu obrazce: nikdy neviděné krajiny, přelévání mořských vln, zrcadlení pávích per v jezerech, horské štíty, sněžné přesypy či plaché oči zvířat. Z oblaku vycházel takový klid, že tišil všechno její strádání a ona vnímala jen klidné uplývání času.

Její stav se horšil, lékař jí dával naději jen na několik dní života a v kufříku měl připraveny ampulky s morfiem, kdyby se bolest stala nesnesitelnou. Kupodivu se však zdálo, že dívka netrpí.

Pak jednou, bylo to k večeru, mezi větvemi se právě propadala sluneční koule, dívka procitla s úzkostným pocitem osamělosti. Její chlapec před chvílí odešel, přenechal své místo nadpozemskému utěšiteli. Jenže v prostoru mezi oknem a opuštěnou židlí teď nepřebýval nikdo a ona se marně rozhlížela do všech koutů. Pak zahlédla Ji. Zahleděla se do hvězdnatých očí, které se upíraly z prázdna do prázdna, a jejich pohled jí mrazivě procházel. Dívka tiše zaúpěla po Něm, po útěšné bytosti. A vtom ji opravdu zahlédla v okně. Něžná, dobrá, konejšivá bytost pokynula hlavou, ten pohyb byl tak výmluvný, že dívka, jako by ji pudila cizí síla, se nadzvedla na lůžku a tápavým krokem se přiblížila k oknu. Anděl, když viděl, jak k němu směřuje, rozevřel náruč a ustoupil o několik kroků. Už nestál v okně, už visel mezi nebem a zemí, jeho průsvitná křídla se duhově zachvívala a zlatisté oči jí hleděly vstříc. Ten pohled z ní snímal všechnu tíhu, cítila se nezemsky lehká, tak lehká, že by se mohla vznést. A skutečně, když byla u okna, rozepjala ruce a vznesla se na úzkou římsu a jediným krůčkem se odrazila vzhůru za nezemskou bytostí vstříc věčnosti, i když její tělo padalo k zemi.

Byl jsem udiven vlastním výtvorem. Až dosud jsem psal o věcech a o lidech skutečných anebo skutečnosti připodobněných, ale co znamenal tenhle příběh? Byl nesmyslný, anebo přinášel nějaké poselství? Anebo mi jej vnukla ona?

Nevěděl jsem, ale stačil jsem text ještě ráno přepsat a v obálce jej hodit do její schránky.

Den jsem strávil pod křídlem svého anděla. Vyslechl jsem na fakultě přednášky, někdo mě oslovoval, já dokonce odpovídal, pak jsem chodil městem, nasedal do tramvaje a zase vystupoval, ale nic z toho jsem nevnímal. Teprve k večeru ke mně začal doléhat svět tak, jak jsem byl naučený jej vnímat: plný událostí, bojů, velkých cílů a hnutí, svět bolestí, vášní a válek, svět, jehož rozměr neuchopí žádná lidská mysl, i když se o to stále znovu pokouší. A já, místo abych usiloval aspoň zahlédnout jeho obrys, jsem zapsal blouznivou vidinu, a ještě ke všemu jsem ji dal číst člověku, na němž mi záleží. Jak se teď mám před ní beze studu ukázat?

Musel jsem na ni čekat téměř půl hodiny. Přišla však. Pobledlá, oči oteklé.

Ví, že přišla pozdě, nemá to ve zvyku, ale váhala do poslední chvíle, jestli má vůbec přijít, jestli s tím, že se vidí se mnou, už se na Otovi nedopouští zrady. Jenže by na mě stejně myslela. Myslí na mě vlastně od té chvíle, co našla ve schránce to, co jsem jí poslal; neví, jak to nazvat, pro ni to je něco jako podobenství. Podobenství o lásce a smrti.

Šli jsme postranními uličkami k Vltavě. Dosud se úplně nesetmělo, ale lampář už s dlouhým bidlem rozžíhal světla luceren. Hovořila ještě o mé povídce. Cítí, že vyšla z mého nitra. Každý její obraz i věta. Ona si myslí, že to je jediný způsob, jak člověk může oslovit druhé, dotknout se jejich duše.

Snad jsem se jí opravdu dotkl; oč víc jsem mohl usilovat? Nádherná moci slov, vzývám tě, zaklínám tě, abych mohl tebou zaklínat.

Řekl jsem, že to ona mi pomohla, nic takového bych bez ní nenapsal. Ona mi připomíná anděla. Má v sobě cosi nadpozemského a křehkého. Když jsem na ni marně čekal to odpoledne…

Kdy jsem na ni čekal? Včera odpoledne? Ano, byla zrovna s Otou, ale nemohla se zbavit dojmu, že jdu několik kroků za ní, že čekám, až se ohlédne; musela se s Otou rozloučit, dokonce ho požádala, aby ji nechal samotnou, a spěchala domů! Hledala nějaký vzkaz ode mě, ale našla ho až ráno! Od té chvíle se ode mě nedokázala odpoutat, i když ví, že mě musí vypudit – aspoň z mysli. Kvůli Otovi a kvůli sobě.

Ne, nemusí, prosím ji o to. Vždyť neděláme nic špatného. A mně je s ní dobře. Ani neví, co pro mě znamená takhle s ní jít a poslouchat ji.

Opravdu?

Přece bych to neříkal!

Je ráda, že pro mě může něco znamenat. Aspoň na chvilinku.

Proč jenom na chvilinku?

Protože jí stejně uniknu. Tak to cítí.

Karlovou ulicí jsme došli k mostu. Lucerny jímavě vrhaly nažloutlé světlo na začazené tváře světců a malostranská okna zářila jako světla obrovitého betlému.

Líbí se jí tady?

Líbí. Jde tudy prvně v noci.

Přece ještě není noc.

Nechodí ani večer. Babička vždycky chtěla, aby byla doma ještě za světla.

I v zimě?

Teď přece není zima.

Už je starší od doby, kdy babička umřela.

Ale babička to pořád chce. Bojí se o ni. A teď v posledních dnech nejvíc.

„Kvůli mně?“

Sestoupili jsme po schodech, prošli kolem několika opuštěných stánků bývalého trhu a došli k Sovovým mlýnům.

„Není to kvůli tobě, je to kvůli mně.“

Opřeli jsme se o kamennou zídku nad jezem. Voda byla nízká a tichá. Na ztemnělé hladině rejdilo několik kachniček. Voněly tlející kaštany.

Řekla: „Dneska se mi zdálo, že přišel za mnou a plakal. Žadonil, abych ho neopouštěla. A tys seděl při tom a usmíval ses. Chtěla jsem říct, abys odešel, ale nemohla jsem pohnout rty. Pak jsem si všimla, že tam sedí babička. Čekala jsem, že mi poradí, co mám udělat, ale ona mlčela, jako by ani ona nedokázala otevřít ústa. Když jsem se vzbudila, přála jsem si, aby přišla, aby mi zašeptala aspoň jedno slovo: ano nebo ne, ale mlčela. Určitě se na mě zlobí.“

„Anebo si myslí, že už jsi dospělá! Že už se musíš rozhodnout sama!“

„Ano,“ přisvědčila, „já to pak pochopila. Že už se nikdy neobjeví. Už musím sama. Já se rozhodla. Proto jsem přišla tak pozdě, nechtěla jsem přijít dřív, než se rozhodnu.“ Přitiskla se ke mně a já ucítil, jak její rty vášnivě obemkly moje.

Uvědomil jsem si, že cítím téměř vítězné zadostiučinění. Zároveň se ve mně ozvala nelibost, že se rozhodovala beze mě, že se ani nepotřebovala zeptat na můj souhlas. Také strach jsem cítil: z osudové vážnosti, s níž se mi svěřuje.

Jako by do svého polibku soustředila všechnu lásku, svoji vášnivou bytost, jako by se chystala v nejbližší chvíli zemřít, svěřit se křídlům, která ji neunesou, a klesnout do propasti. Pak ode mě odstoupila. „Už se víckrát nesejdeme!“ Její hlas mi připadal bolestně přísný. „Kdybychom se ještě sešli, už bych to neunesla. Prosím tě, pochop mě!“

„Ale myslel jsem,“ pokusil jsem se namítnout, „právě jsme si řekli, že nám je dobře. Zdálo se mi,“ náhle mě zaplavila vlna sebelítosti, „že jsem konečně našel blízkého člověka.“

Dopadlo sem jen nepatrně světla od vzdálené lucerny, přesto jsem rozeznal v jejích očích slzy.

„Třeba až jednou, za čas,“ řekla, „já na tebe nezapomenu. Nikdy na tebe nezapomenu.“

Mlčel jsem. Díval jsem se přes kamennou zídku na hladinu řeky, v níž se kolébavě zrcadlilo okrouhlé světlo měsíce. Kolem mě i ve mně se teď rozprostíralo ticho. Pak najednou vedle mých nohou udeřil o zem těžký předmět. Trvalo mi okamžik, než jsem pochopil, že to byla ona. Ležela na zádech, ruce rozhozeny, oči zavřené, kolem rtů se jí bělaly zpěněné sliny. Sehnul jsem se nad ni a pokusil se jí zvednout hlavu. Ochromila mě hrůzná předtucha. Vzýval jsem smrt a ta se dostavila. Co si mám teď počít?

Vzdychla hlasitě, pak pootevřela oči.

„Co je ti, co je ti?“

Posadila se a rozhlížela se udiveně kolem sebe. Pomohl jsem jí vstát.

„Já nevím, co se stalo. Upadla jsem?“ Opřela se o mě.

„Půjdeme domů, jsi unavená!“

„Mně už je dobře. Můj drahý, odpusť mi!“ Svírala křečovitě moji ruku. „Musíš mi věřit, že jinak nemůžu. Copak ty bys jednal jinak? Člověk si přece nemůže rozdělit duši.“

Vedl jsem ji k nejbližší lavičce, ale nevedl jsem ji dost obezřetně, když znovu padala, nestačil jsem ji zachytit, jen zpomalit pád.

Tentokráte zůstala nehybná déle, nedovedl jsem odhadnout, jak dlouho to trvalo, ale začali se k nám sbíhat lidé.

Konečně se probrala, někdo neznámý mi ji pomohl zvednout a nabídl se, že sežene taxíka.

V nemocnici ji přijali okamžitě. Mně dovolili, abych si sedl na bílou lavici v prázdné polotemné chodbě.

Vrátila se asi za půl hodiny a usmívala se nepřítomně. Nic to nebylo, jen se asi trochu přetáhla, dali jí injekci, už jí bude dobře. Sehnal jsem dalšího taxíka, cestou jsme oba mlčeli, zdálo se mi, že spí. Její tvář v míhajícím se světle pouličních luceren vyhlížela snově bledá. Nos jí ostře trčel z obličeje, podoben zobanu mrtvého ptáka. Nedokázal jsem, i když jsem se o to snažil, potlačit ošklivost. Jako bych stále ještě slyšel ten chrčivý zvuk a viděl pěnu usazenou kolem jejích chorobných úst. S náhlou úlevou jsem si uvědomil, že to je cizí dívka, nepatřila ke mně, ani já k ní, naštěstí jsme to poznali včas, ona sama to poznala a rozhodla, a já se jejímu rozhodnutí podřídil.

Příštího večera se u nás objevil Ota. Zazvonil, počkal, až mě matka zavolá, neodpověděl na můj pozdrav, řekl jen: „Chce s tebou mluvit. Počkám na tebe dole!“

Napadlo mi, že přece jen umírá, a zmocnila se mě hrůza. Rychle jsem se převlékl a vyběhl ven. Čekal tam opřen o akátový kmen.

„Jak se jí daří?“ vyhrkl jsem.

Neodpověděl, jen mi pokynul, abych ho následoval. Šli jsme uličkou, kterou jsem ji v posledních dnech doprovázel. Kolikrát vlastně? Všechno bylo tak krátké – nestálo to ani za řeč. Jenže kolik času je třeba k tomu, aby člověk vystoupil na římsu a svěřil se křídlům, jež ho neunesou?

„Pověděla mi všechno,“ ozval se náhle. „Zachoval ses hnusně. Ale co jinýho se dalo čekat od takovýho… takovýho…“ Zdálo se, že se mu nepodaří najít správné slovo. Pak je přece jen našel. „Jestli se jí něco stane, jsi vrah!“

Prvně jsem vstoupil do bytu, v němž bydlela. Prošli jsme předsíní, na jejímž konci mě zarazil. Zaklepal a sám vstoupil. Zevnitř jsem zaslechl její hlas, ale slovům jsem nerozuměl. Co ode mě chce? Jak ho dokázala přimět, aby mě přivedl? A proč, když už mě nechtěla vidět?

Konečně se objevil. „Můžeš vstoupit!“ nedíval se na mě. Ustoupil o krok stranou a nechal mě vejít do místnosti za skleněnými dveřmi, sám zůstal v předsíni.

Pokoj byl velký, s vysokými zdmi a štukovým stropem.

Ležela chorobně bledá v posteli, přikrytá po krk červenobíle pruhovanou duchnou. Pokynula mi, abych přistoupil blíž. Vedle postele stála židle – posadil jsem se na ni. „Jak se ti daří?“

„Mně už je úplně dobře,“ její hlas zněl lehce, téměř vesele. „To on mi nařídil, že musím ležet. Má o mě starost. Chtěla jsem za tebou sama, ale zakázal mi vstát. Jenže jsem ti musela říct, že se uzdravím. Aby ses nebál, už se to nikdy nestane.“

„Já vím, že se uzdravíš.“

„Sama jsem si to zavinila. Myslela jsem si, že se všechno dá rozhodnout násilím, a pak jsem nevydržela to napětí. Ale už jsem pochopila, že by to stejně nemělo smysl. Chtěla jsem, abys věděl, že už jsem to pochopila.“

Nerozuměl jsem jí, ale dřív než jsem se stačil na cokoliv zeptat, vešel do pokoje Ota. „Nepotřebuješ nic, holčičko?“

„Ne,“ řekla, „nic nechci.“

„Víš, že se musíš šetřit!“ Obrátil se ke mně. „Byla na smrt nemocná. Doktoři řekli, že ji každé rozčilení může zabít. Jenže jsou lidi – myslí jenom na sebe. Na svoje potěšení.“

Nemělo smysl, abych se před ním obhajoval.

Podala mi ruku. Když jsem ji sevřel, odpověděla mi dlouhým křečovitým stiskem. Ota přede mnou otevřel dveře a já vyšel.

Asi tři dny nato, když jsem se k večeru vrátil z přednášky, našel jsem ve schránce dopis od ní. Na obálce chyběly známky i adresa, bylo tam jen moje jméno.

Roztrhl jsem obálku ještě na schodech.

Je toho tolik, co mi chce povědět, psala, chtěla to udělat, už když jsem přišel za ní, ale nebyla k tomu příležitost, pokusila se mi naznačit aspoň to nejdůležitější, ale není si jista, co mi vlastně stačila povědět za tu kratičkou chvíli a co mi řekla už jenom v duchu – protože v duchu se mnou rozmlouvá stále: ve dne i v noci.

Také se bojí, abych ji nepovažoval za vrtkavou, za člověka, který opětovně mění rozhodnutí. Bylo to pro ni všechno těžké, protože ví, jak ji Ota miluje, protože i ona si ho váží jako skvělého, dobrého a obětavého člověka. Ale stalo se něco, co si předtím nedovedla představit: vzdálila se mu, už ho nemiluje. V první chvíli se vzpírala to uznat, pokoušela se jejich vztah nějak zachránit, pak pochopila, že je to marné; láska je buď úplná, anebo ubohá, proč by měla někoho, koho si váží, kdo k ní byl hodný, odměňovat ubohou láskou? Proč by měla sama na sobě páchat násilí a věřit, že tím může učinit někoho šťastným? To všechno už Otovi řekla, bylo to pro ně oba těžké, protože už se připravovali na společný život, ale myslí si, že ji pochopil a souhlasí s jejím rozhodnutím. Ona teď neví, co bude dál, četl jsem s narůstající úzkostí, jen tolik cítí, že mezi námi dvěma se cosi událo, snad tehdy u toho ohně mezi námi přeskočila nějaká jiskra a zapálila plamen, který, pokud budeme dosti moudří, by nám mohl stále svítit, a my bychom tedy mohli život prožít v lásce. Věří, že jsme toho oba schopni. Teď mě vidí v duchu před sebou, mé smutné, zadumané oči, můj úsměv, za nímž vždycky cítí i bolest, a čeká, čeká na moji odpověď.

Složil jsem dopis a zase ho vrátil do obálky. Kdybych ho tak mohl vrátit úplně, vrátit všechno, co se stalo, vrátit čas.

Zazvonil telefon. Zvedl jsem sluchátko, ale na druhé straně trvalo ticho, snad jen slabý dech se mi podařilo zaslechnout. Pochopil jsem, že to ona chtěla vědět, jestli jsem přišel a nalezl její poselství. Od této chvíle začínala běžet moje lhůta.

Kdyby dopis aspoň nebyl tak bezpodmínečně naléhavý a její nabídka tak úplná. Mám vůbec právo ji odmítnout po tom, co jsem způsobil? Ale co k ní vlastně cítím? Cítím vůbec něco z toho, o čem píše?

Všechno se přihodilo tak rychle. Nedokázal jsem se vyznat ve svých citech. Snad bych jí mohl aspoň tohle vysvětlit. Nechci ji ztratit, určitě ji dokážu mít rád, ale nebyl jsem na nic podobného připravený. Co když ji zklamu? Neměla by zvážit, jestli její rozhodnutí není ukvapené?

Začala se mě zmocňovat horečnost. Musím s ní co nejdříve mluvit. Všechno probrat, získat trochu času.

Oblékl jsem si kabát a spěchal uličkami, jimiž jsem ji v posledních dnech doprovázel. Ještě jsem nedošel k parčíku, kde jsme se loučívali, když ke mně dolehly úryvky jakési pouťové melodie a vzápětí nebe přede mnou vzplanulo nezvyklou září. Pak se nad vrcholky střech vyhoupl nečekaný hrot stožáru.

Vztyčili stožáry na okraji parčíku, přímo nad opuštěným dětským pískovištěm se pnulo lano.

Představení už bylo v proudu a já uviděl ve výšce přízračnou postavu ve svítivém trikotu, jak balancuje na vysokém kole, a náhle jsem pocítil dávné vzrušení, jako bych vystoupil z tohoto sychravého podzimního dne, jako bych najednou zapomněl na cíl své cesty, vmísil jsem se do davu diváků.

Je možné, že by s nimi ještě stále byla, že by má akrobatka celá ta léta večer co večer metala ve výšce svá salta a dosud se nezřítila?

Provazochodec teď odložil kolo, přinesl si stolek a židli a usadil se, z opačného konce lana k němu mířila jeho družka, oblečená za servírku, na dlani podnos plný talířů. Snažil jsem se rozeznat její podobu, byla však příliš vysoko nade mnou, ale i kdyby byla blíž, i kdyby to byla opravdu ona, copak bych ji ještě dokázal poznat?

Pokládala na stolek talíře a já se snažil stále rozeznat její rysy, jako by mi od ní, pokud to byla ona, kynula záchrana, jako by mi mohla přinést nějaké poselství anebo naději.

Číslo skončilo, oba artisté odklidili rekvizity, pak muž uchopil hlásnou troubu a obrátil se k nám divákům a zval nás k sobě nahoru, volal, že kohokoliv z nás bezpečně přenese na zádech z jedné strany na druhou. A přišla k němu i jeho společnice, vábila nás k sobě a z té výšky hleděla do našich temných řad, a mně připadalo, že si vybírá, hledá mezi námi toho, kdo se odváží. Najednou jsem pochopil, že hledá mě. Cítil jsem, jak do mě vstupuje závrať. Ano, kdo jiný měl vystoupit nahoru než já? Jenže: jak obstojím tam nahoře, směšně a bezmocně nesený na cizích zádech? Nestrhnu v závrati sebe i svého nosiče dolů z lana?

Rozhlédl jsem se po ostatních, jestli také zpozorovali, že to jsem já, kdo je oslovován, ale všichni klidně hleděli vzhůru v očekávání nové vzrušující podívané, jich se výzvy netýkaly, nezajímalo je ani, koho se týkají. Ztěžkly mi nohy. Dokážu vůbec vyšplhat po kymácivém provazovém žebříku na stožár?

Vábivý hlas se mě znovu dožadoval, razil si ke mně cestu tmou.

Pohnul jsem se směrem k němu, ale vtom už jsem zahlédl jakéhosi chlapíka v kostkované čepici, jak obratně šplhá po žebříku. Už byl nahoře a drápal se na záda artisty ve svítivém trikotu.

Když ti dva kymácivě přešli lano, zavířily bubny a já spatřil štíhlou bílou postavu, jak stoupá k vrcholu nejvyššího stožáru.

Ale nebyla to ona, nebyla to vůbec žena, nějaký cizí muž se vyšplhal až na to místo, které patřilo jí, uklonil se a ihned se postavil na ruce, takže teď měl pod nohama tmavá a širá nebesa, po nichž se marně snažil kráčet.

Přihlížel jsem vysoké akrobacii a čekal, zdali mě opět jako kdysi zkruší cizí úzkost a závrať, ale necítil jsem nic: buď mi ten kejklíř byl lhostejný, anebo jsem byl příliš zaujat sám sebou, vlastními pocity. Jak jsem tam stál uprostřed zástupu a hleděl k nebeskému artistovi, který nad našimi hlavami, nad temnou hlubinou neustále vyzýval tu s hvězdnou tváří, zdálo se mi, že začínám chápat něco z tajemství života, že svedu rozsoudit to, před čím jsem až doteď bezradně tápal. Cítil jsem, že život je věčné pokušení smrti, jediné nepřetržité představení nad propastí, člověk v něm musí směřovat k protějšímu stožáru, i kdyby ho pro závrať vůbec neviděl, jít, neohlížet se zpátky, nedívat se dolů, nedat se zlákat těmi, co si pohodlně stojí na pevné zemi, co jenom přihlížejí. Také jsem cítil, že musím kráčet po svém laně, sám si je napnout mezi stožáry jako tihle kejklíři a pustit se na ně, nečekat, až mě někdo povolá vzhůru a nabídne mi, že mě přenese na zádech. Začít své vlastní představení, své velké, neopakovatelné vystoupení. A cítil jsem, že to svedu, že v sobě mám dosti síly, abych to svedl. Vtom se někdo dotkl mého ramene. Lekl jsem se tak, až jsem skoro vykřikl. Ale to už zacinkala kasička a já před sebou uviděl známou neznámou, skoro zapomenutou tvář té dávné krasavice. Vytáhl jsem kvapně z peněženky několik mincí a podal jí je. Usmála se, její zuby na mě zasvítily ve tmě a já téměř ucítil horký vysvobozující dotyk jejích rtů.

Když představení skončilo a lidé se rozešli, chvíli jsem bloumal na náhle pustém a temném prostranství. Na koho, na co jsem ještě čekal?

Kousek stranou žlutavě svítily oči maringotky. Někdo uvnitř hrál na kytaru a hlasitě tam poplakávalo dítě. Chvíli jsem naslouchal té směsici zvuků, pak jsem se vydal zahradními uličkami domů.

Teprve dalšího večera jsem se odhodlal k odpovědi: její dopis mě dojal i překvapil, anebo dokonce ohromil. Bojím se, jestli se nerozhodla unáhleně. Určitě bychom se měli setkat (těším se, že ji uvidím) a o všem si promluvit, všechno znovu uvážit. Navrhl jsem datum, hodinu a místo (jako obvykle v parčíku před jejím domem). Příštího rána jsem hodil dopis do schránky.

V den, který jsem stanovil, pršelo. Přesto jsem přišel na určené místo o několik minut dříve. Provazochodci už odjeli, jen tam, kde stály stožáry, zůstaly hromádky zkypřené země.

Schoval jsem se pod vysoký smrk, naslouchal, jak déšť šumí v podzimních větvích, a pozoroval dům, v němž bydlela; jedno okno ve třetím patře svítilo, ale nebyl jsem si jist, zda to je opravdu její okno. Díval jsem se však k němu v naději, že zahlédnu nějaký pohyb, zákmit křídla, záblesk konejšivého chápajícího pohledu, ale zářilo pustě a bez známky života, jako by za ním hořelo nějaké bludné světlo.

Mé nedávné odhodlání se vytratilo. Co když budu celý život jen čekat, čekat do chvíle, kdy zahlédnu už jenom tamtu, její hvězdnatou tvář? Upře na mě pohled a řekne: Neuměl jsi přijmout život, můj milý, tak už radši pojď! Anebo naopak řekne: Dobře jsi udělal, poněvadž jsi dovedl unést svou samotu ve výšce, protože ses dovedl vzdát útěchy, aby ses nemusel vzdát naděje!

Co by vlastně řekla?

Nedovedl jsem to v téhle chvíli posoudit.

_(1980)_
