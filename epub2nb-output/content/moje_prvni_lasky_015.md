---
title: Svatební cesta
contentType: prose
---

## 1

  

Silnice stoupala vzhůru v ostrých zákrutech.

Dívka seděla přitisknuta k jeho rameni, byla menší než on a drobnější, ztrácela se skoro vedle něho.

Řídil jednou rukou, druhou ji objímal, zvykl si řídit jednou rukou a takhle v té pozici spolu projeli půl Evropy, dálnicemi Německa a podivně pustou silnicí, vroubenou javory jakoby ohlodanými větrem, mezi Châlons a Meaux (snad to ani nebyly javory, protože tudy projížděli v noci a v mlze) a divokým pohořím Olympu mezi Kozani a Tyrnavosem, a kupodivu po celou tu dobu i po nekonečných hodinách cesty ji stále vnímal, doteky její dlaně a jemné záchvěvy jejího těla, a někdy uprostřed jízdy ji líbal, líbali se v nejprudší jízdě na mnoha ihned zapomínaných silnicích a milovali se také v tom autě na mrtvých ramenech polních cest za nocí i uprostřed dne, kdy slunce dopadalo plným světlem na její bledou a nepříliš krásnou tvář, zatímco je pomalu míjel řecký pastevec sedící rozkročmo na letargickém oslíkovi, a teď se blížili zase jednomu z cílů, který vlastně ani nebyl cílem, střechy městečka vykukovaly za korunami barevných stromů a osvíceny zapadajícím sluncem vyhlížely téměř jako divadelní kulisa.

„Tak ty ses mi vdala,“ řekl a neznělo to jako výčitka, spíš to bylo připomenutí stavu, anebo jen věta, která měla na okamžik porušit ticho.

„Já jsem se ti vdala,“ opakovala po něm. „Ale s tebou jsem na svatební cestě,“ a rozevřela doširoka své rybí oči jako vždy, když prohlašovala něco, o čem nemohlo být pochyb. „Je to moje svatební cesta, když jsem se teď vdala. A tvoje, když tu jsi se mnou!“

„Ano,“ připustil poněkud užasle.

„Tebe jsem si přece nemohla vzít,“ dotkla se ramenem jeho ramene. „Anebo jsem si mohla vzít tebe?“

„Myslím, že ne!“

„S tebou můžu jet jen na svatební cestu.“

„Připadá mi, jako bychom už byli na spoustě svatebních cest,“ poznamenal.

„Tak ty si myslíš, že už jsme spolu byli na spoustě svatebních cest?“ zeptala se.

„Ale to nevadí,“ řekl rychle. „Teď teprve jsi vdaná, teď je to skutečná svatební cesta,“ přijal tu hru a brzdil, volnou rukou stáčel volant a projeli kolem barokní kašny a zastavili před domem, kdysi snad gotickým. „Není to právě moc přepychová stavba pro svatební noc,“ poznamenal. Nad náměstím se tyčil kopec, na jehož vrcholu se rozpadal hrad.

„Tak to není moc přepychová stavba,“ řekla, když vstoupili do průjezdu, a obrátila oči vzhůru ke kamenné klenbě, kterou natřeli bílým vápnem.

V lokále – to byla snad jediná zdejší pozoruhodnost kromě pestře pomalovaného gotického stropu – stál velký italský hudební automat. Na šestnácti prostřených stolech v šestnácti stejných vázách kvetlo šestnáct papírových růží. Jenom stůl hned u výčepu byl netypový, dlouhý, hnědý a nepokrytý, u něho seděli čtyři muži a jedna žena. Muži, jeden z nich byl v uniformě, pili pivo.

„Máš hlad?“ zeptal se. Věděl, že teď bude jíst a pít, velmi dlouho a pomalu pít, aby co nejvíc oddalovala tu chvíli, na kterou čekali oba.

Rozhlédla se po místnosti, jako by si vybírala nejvhodnější z těch úplně stejných stolů. Potom řekla: „Neměli bychom si udělat svatební hostinu, když jsme na svatební cestě?“

„Proč ne,“ hrál s sebou tu hru. „A tys neměla svatební hostinu minulý týden?“

„Ne, proč bych měla mít svatební hostinu minulý týden?“ podivila se.

„Myslel jsem,“ zarazil se. „Vdávala ses přece minulý týden.“

„To mě nenapadlo,“ řekla. „Ale není tady žádný slušný stůl.“

„Všechny jsou stejně slušné,“ namítl. „Můžeme říct, aby přinesli jiný ubrus, jestli mají jiný ubrus, a jiné kytky, jestli mají jiné kytky.“

„Ano,“ souhlasila, „ale kam dáme hosty?“

„Hosty?“

„Na svatební hostině musíme mít hosty,“ řekla. „Anebo nechceš tu svatební hostinu?“

„Nikoho tu přece neznáme,“ namítl chabě.

„Nemusí to být známí. Třeba tamti u toho stolu. Třeba by nám dělali hosty, kdybychom je pozvali.“

„Dobře. Kolik hostí chceš mít na své svatební hostině?“

„Pět,“ odpověděla bez váhání, jako by tuto otázku měla už dávno promyšlenou. „Nezlobíš se přece?“

„Ne, proč bych se měl zlobit?“

„Tys určitě taky měl svatební hostinu,“ řekla.

„Nepamatuji se už.“

„Nepamatuješ se?“

„Je to šestadvacet let,“ spočítal. „Byl jsem tehdy mladší nežli ty dneska.“ Zavolal číšníka a pokusil se mu vysvětlit, co vlastně žádá. Pak se teprve důkladně podíval směrem k velkému stolu. Tři muži byli docela obyčejní venkovští strejci, jejich neoholené a osmahlé tváře, teď zbrunátnělé pitím, patřily mezi ty, které nedovedl udržet v paměti ani několik minut poté, co mu zmizely z očí, ačkoliv neměl tak špatnou paměť na lidské tváře; voják byl černovlasý, štíhlý, skoro vychrtlý, s bledou tváří, pod vodovýma očima mu visely namodralé váčky. Podobal se až příliš tomu – teď už vlastně jejímu muži, podobal se všem těm jejím milencům, jak je znal z jejího vyprávění a z ušmudlaných podobenek, které tahala stále s sebou v kabelce.

Po vojákově boku seděla dívka s hlavou čerstvě obdělanou venkovským kadeřníkem. Podobala se ovečce, které podmalovali oči a nalepili umělé řasy.

Díval se, jak se číšník naklání nad stolem. Potom těch pět jako na povel otočilo hlavy k jejich stolu, cizí pohledy na okamžik ulpěly na její tváři a tam setrvaly.

Ucítil, že se dotkla jeho ruky.

„Miláčku,“ řekla, „miluji tě za to, že jsi se mnou jel na svatební cestu. Že budeme mít hostinu. A za to, žes je všechny pozval. Podívej, jak jdou, jak legračně jdou.“

Těch pět se zvedlo od velkého stolu, voják si s klapnutím připjal opasek. Blížili se k nim trochu rozpačitě, na rtech sváteční úsměvy, jak se sluší na hosty, kteří přicházejí přisednout ke svatebčanům. Všiml si, že jeden ze strejců má pod pravým ušním boltcem modravou bulku (jeho tvář zapomene, ale jeho pravý ušní boltec si bude pamatovat) a že dívka má na obnaženém krku zlatý řetízek.

## 2

  

Až v hrdle cítil přiboudlou mastnotu řízku a chuť špatného vína. Ta dlouhá cesta autem a teď ten večer, bezkonečný večer v místnosti, která úpěla nudou. Cítil se unaven až k vyčerpání.

Ti tři domorodci, svědci jeho falešné svatby, usilovali splatit za řízek a víno svými životy, aspoň ve slovech nabídnutými životy, ten s bulkou pod uchem strávil osm let po žalářích a druzí dva neustále doplňovali jeho vyprávění, jako by byli při tom všem, co on prožil.

Snažil se neposlouchat je. Znal ten příběh, ten v podstatě jediný příběh v nepatrných obměnách, aspoň pro tenhle večer mu chtěl uniknout: kriminálům, strážním věžím, reflektorům a chodbám z ostnatých drátů. Utéci útěkům.

Kdykoliv byl s ní, oddělil se alespoň ve své paměti od celého svého života, vše, čím žil, nechal propadnout do úplného zapomnění, a nemyslel tedy ani na svou rodinu, ani na svoji práci, vstoupil do jiné řady příčin a následků, činů a slov. Snad strhující přitažlivost téhle lásky spočívala v naprostém vytržení ze všeho, čím kdy žil.

Teď tančila s vojákem při rozskřípané hudbě, která se za korunu linula po celé tři minuty z italského stroje. Vnímal ji, jak tančí, i když se na ni nedíval. Věděl, že její tanec má jen ten jediný smysl, ten stejný smysl jako všechno její ostatní konání. Milovala se každým svým pohybem. Milovala se, když tančila, když jedla, i když kráčela sama po chodníku, všechny její pohyby byly ty stejné pohyby, ale možná, že se mýlil, že to on byl posedlý.

„Osm let života,“ řekl muž s bulkou, „v mým věku už je nikdy nedoženu.“

Pohlédl na toho muže a napadlo ho, že mohou být stejného věku, ale ten druhý už byl zřejmě ponořen jen ve své minulosti. Těch osm let, to byla příliš velká prázdnota, aby nepřitahovala, přílišná hlubina, ostatně každému nadejde den, kdy už zbývá jenom minulost, třeba sebestrašnější, ale jediná skutečná a živá, protože budoucnost už není živá, už nenabízí ani náznak naděje. Sám měl ještě naději, tančila teď několik kroků od něho, ještě si mohl představit zítřek a nezasténat přitom.

Na nepatrný okamžik se spatřil. Viděl sám sebe, jak tu sedí s unavenýma očima, obtížený celým svým životem a čeká. Má ještě na co čekat, a proto tedy pln netrpělivosti čeká, až to děvče dotančí, přijde a posadí se k němu.

V tom se liší od těch tří mužů, kteří tu s ním sedí u stolu, jeho život se ještě vzepjal k výkřiku před tichem, které se už k němu po nocích vkrádá, vydal poslední paprsek před setměním, miluje, a proto tu sedí a hraje hru, hru, kterou se posmívá sám sobě, hraje její hru, pro ni to ovšem je hra, celá ta láska, dlouhé jízdy bez cíle, ta stále opakovaná vyznání, která měla asi zvláštní podmanivost slov pronášených nad pokrajem hlubiny, bylo to pro ni jen vyplnění času mezi ránem a večerem, mezi večeří a nocí, mezi poslední cigaretou a milováním.

Ten čas jí mohl zaplnit kdokoliv, věděl to. On byl pro ni zaměnitelný, naprosto zaměnitelný.

Pohlédl na ni, zpozorovala to a usmála se na něj.

Ten úsměv, mohl jej vidět, i když zavřel oči, její ústa s tlustým horním rtem, poněkud vysunutým vpřed.

Nenáviděl ji v téhle chvíli a toužil ji odvrhnout od sebe, zbavit se jí, zbavit se už teď té naděje, která vlastně není nadějí, spíš vyčerpáváním, vstoupit tak už teď do klidu, odvrhnout ji, ale věděl, že to neudělá. Miluj mě, pomyslel si unaveně, aspoň ještě dneska.

Všiml si, že dívka, která snad patřila k tomu vojákovi, sedí strnule za stolem a sleduje ten jediný tančící pár. Nebyla vlastně ošklivá, jenom její hlavu zničil zločinný kadeřník a její tváři chybělo zcela sebevědomí. V očích měla slzy.

Vstal. Zavolal číšníka a zaplatil.

Strejcové povstali a přáli jim oběma mnoho štěstí, zatímco voják trčel proti ní tak, jak ustali v tanci, jenom o několik kroků blíže ke stolu, a díval se na ni utkvělým pohledem muže, který už je schopen myslet pouze na to jediné.

„Miláčku,“ řekla, když stoupali po schodech, „to bylo krásné. Měli jsme hostinu.“

„To je dobře, žes byla spokojená.“

„Co teď budeme dělat?“

„Jsme přece na svatební cestě,“ připomněl jí.

Postele byly starodávné a nad umývadlem dva kohoutky, ale voda tekla z obou studená.

Stála před zrcadlem a vyndávala si z vlasů sponky. Vlasy měla dlouhé, padaly jí do třetiny zad. Představil si nahotu těch zad, jak ji za chvíli spatří, a v náhlé úlevě, že už končí ta hra, nesmyslně dlouhá doba čekání, k ní přistoupil a objal ji. „Má nejkrásnější,“ řekl, „rybičko moje.“

Zapálila si cigaretu. „Myslíš si, že ten voják se miluje s tou holkou?“

„Nevím,“ řekl netrpělivě, „vojáci se obvykle milují s každou holkou, která je k tomu ochotná.“

„Tak ty si myslíš, že vojáci se milují s každou holkou,“ opakovala.

„Ale vykala mu,“ vzpomněl si. „Asi se teprve poznali tam dole v té putyce.“

Zatahovala záclony. „Říkal, že pracuje u filmu. Když je v civilu. Jako osvětlovač.“

„Všichni pracují u filmu,“ řekl zlostně.

„Tak ty myslíš, že dneska všichni pracují u filmu?“ Teprve teď se rozhlédla po pokoji. „Je to takový studený pokoj, nezdá se ti?“

„Je to docela dostačující pokoj k tomu, k čemu ho potřebujeme.“

„My ho k něčemu potřebujeme?“ zeptala se.

Neodpověděl. Zvykl si neposlouchat ji, nevnímat ji, když ji nechtěl vnímat. Jen cítil tu vzdálenost.

„Miláčku, ty se zlobíš?“ zeptala se.

„Ne.“

„Co teď budeme dělat?“ zeptala se. „Měli bychom dělat něco zvláštního, když jsme na svatební cestě.“ Sedla si na postel. „Říkej mi něco. Říkej mi aspoň něco zvláštního.“

„Jednou,“ začal tím slovem, kterým začínával vyprávět svým dětem pohádky, „to jsem byl tak starý jako ty…“

„Ne,“ přerušila ho, „nemyslím nic takového. Miluješ mě?“

„Ano,“ odpověděl rychle. „Víš, že tě miluji víc, než jsem kdy koho miloval.“

Mlčela. Opřela se o polštář a přivřela oči.

„Jsi má jediná a poslední láska.“ Líbal ji. „Sestřička mých snů,“ řekl. „Někdy jsem se uprostřed noci probudil a bál se, že se to už nikdy nestane, že tě nikdy nepotkám.“

„To už jsi mě znal?“

„Neznal jsem tě. Přál jsem si tě. Přál jsem si tě, kdykoliv jsem šel po ulici, kdykoliv jsem nasedal sám do auta, kdykoliv jsem jel krajinou, která mi připadala zvláštní, teskná, anebo dokonce krásná. A taky vždycky, když jsem přišel do vrátnice hotelu a pak, když jsem otevíral dveře prázdného pokoje, když jsem uviděl dva, jak se líbají, a nejvíc jsem si tě přál, když jsem se v létě pozdě v noci vracel…“

„Počkej,“ zarazila ho, „to mi povídáš vždycky.“

„Tohle jsem ti neříkal nikdy!“

„Já vím, já vím. Ale takovéhle věci.“

Mlčel.

„Ty se zlobíš?“ zeptala se. „Líbí se mi to,“ řekla rychle, „líbí se mi, když mi říkáš takové věci… Ale dneska, myslela jsem, když jsme na svatební cestě.“

Mlčel.

„Miláčku,“ řekla. „Pojďme odtud. Je to takový pokoj jako vždycky. Nedá se v něm dělat nic jiného než to, co vždycky.“

„Bože, my ale přece chceme dělat to, co vždycky.“

„Ano…, ale dneska… dneska bychom měli…“ Přistoupila k oknu a odhrnula záclonu. Proti temnému nebi se rýsovaly ještě temnější trosky hradu.

## 3

  

Kopec s hradem teď viděli z druhé strany, polorozpadlá cimbuří byla osvícena měsíčním světlem a vypadala v té noci majestátně a hrozivě.

Zastavil auto a vypnul světla. „Kam teď?“ zeptal se.

Noc byla chladná a podzimní tráva, listí a mlha skládaly téměř tesklivou vůni. Bylo by docela příjemné procházet se s ní na cestě uprostřed louky, kdyby se byl chtěl procházet.

„Je tu divné světlo,“ všimla si. Kráčeli po jakési cestě, byla to vlastně jen ušlapaná tráva, objal ji kolem ramen. Toužil po ní a nenáviděl ji za to.

„Pamatuješ se na tu noc na cestě ve Francii?“ zeptala se.

„Tu noc pršelo,“ vzpomněl si.

„Ano. Bubnovalo to na střechu auta, to se mi líbilo.“ Chvěla se chladem. Potom vyprávěla bez jakékoliv souvislosti. „Když mi byly asi čtyři roky, hrála jsem si, že mám psa. Vodila jsem si ho na provázku tak, jako by skutečně byl, jako by šel za mnou. Čekala jsem, když čural u stromu, a dávala jsem mu vždycky od své večeře do misky. Stlala jsem mu vedle postele polštář, tam jako ležel, a každou noc, než jsem usnula, jsem mu povídala. A nikdy jsem mu nedala jméno, říkala jsem mu jenom: Pse! Když jsem ho měla moc ráda, řekla jsem mu: Můj pse!“ Vzdychla. „Myslím, že jsem už nikdy nikoho nemilovala tak jako toho psa.“

Došli k dřevěné kůlně uprostřed louky. Z jejího nitra vonělo seno.

„Miláčku,“ řekla, „pojď, budeme se teď milovat.“

Pomohl jí vyšplhat se vzhůru.

Jediná prostora byla z poloviny vyplněná senem a vzduch byl k zalknutí nasycen prachem.

„Miláčku,“ zašeptala, „líbí se ti to tady?“

„Je mi jedno, kde jsem, když jsem s tebou,“ řekl.

„Ano, já vím,“ svlékala se kvapně, „ale já dneska nemohla být v pokoji. Nezlobíš se proto na mě?“ Přitiskla se k němu. Objal ji. Při každém pohybu se hlouběji propadali do měkké masy pod sebou a stébla šimrala a píchala do nahých těl.

„Miláčku,“ zašeptala.

Zvenčí sem dolehly kroky. Nadzvedl se a spatřil siluetu, která mu připadla známá.

„Tak to je to místo?“ zeptal se voják, když se vyšplhali vzhůru.

„Jestli se vám tady bude líbit,“ šeptla dívka. Její tvář a dokonce i účes teď skrývala tma. Voják si obřadně odložil opasek hned u vchodu, jako by litoval každého zbytečného kroku navíc.

„Jste takovej krásnej,“ šeptala dívka.

Líbal ji zřejmě, bylo teď slyšet jenom rychlý dech, opilý sípot, šmátravé pohyby rukou, šustot stébel a potom dívčin sténavý šepot. „Na mě se nevohlížejte, na mě se nevohlížejte, jen když jste vy spokojenej.“

Za několik minut v náhlém tichu se voják zvedl a snažil se proti měsíčnímu světlu přečíst čas na svých hodinkách.

„Vy už chcete jít?“ zeptala se ta dívka.

„Skoro půlnoc,“ řekl voják otráveně, „proč jsi mi neřekla dřív o tom seně?“ Uplivl si, snad jenom vyplivl stéblo, které mu uvázlo v ústech. Zapjal si ještě opasek a potom oba téměř nehlučně sestoupili do tmy.

„Miláčku,“ zašeptala, když opět osaměli. „Máš mě rád?“

Snažil se ve tmě rozeznat její tvář, ale byla tak nezřetelná, že to mohla být jakákoliv tvář, a také vůni jejího těla přehlušil dráždivý pach sena.

„Ne,“ řekl. A pomyslel si: Nenávidím tě. Za to, že pro tebe je hra, co pro mě je láska, za to, že jsi pro mě jediná a poslední budoucnost, zatímco já jsem pro tebe jen tahle chvíle, která už uplývá.

„Ne,“ opakovala po něm. „Nemá mě rád.“

Mlčel. Být tak o těch patnáct let mladší.

„Prostě už mě nemiluje,“ řekla. „Proč?“

„Protože jsi…,“ ale nedořekl to.

„Jsem děvka?“ zeptala se.

Mlčel.

„Tak tys jel na svatební cestu s děvkou?“ Přitiskla se k němu. „Miláčku můj,“ líbala ho.

Objal ji.

„Konečně, konečně,“ šeptala, „konečně.“

„Miluju tě,“ řekl. „Miluju tě jako blázen a dal bych všechno, všechno bych dal za tuhle chvíli s tebou.“

„Já vím,“ zašeptala, „já to vím. Pse. Můj pse!“

_(1969)_
