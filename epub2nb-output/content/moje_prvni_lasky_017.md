---
title: Autorova poznámka
contentType: prose
---

<section>

Do prvního svazku těchto chystaných spisů jsem zařadil prózy, které by se daly zjednodušeně nazvat milostné. Porušil jsem úmyslně časovou posloupnost jejich vzniku. Zařadil jsem do první části prózy shrnuté do knihy _Moje první lásky_, napsané na sklonku sedmdesátých a v začátku osmdesátých let, snažil jsem se v nich totiž vylíčit pocity spíše pubertálního toužení než skutečné milostné zážitky.

Logicky po nich teprve následují povídky o zralejších vztazích, ačkoliv většina z nich vznikala v letech šedesátých. Zařadil jsem také krátkou prózu ze své první povídkové knihy _Bezvadný den_, která vznikala ještě v padesátých letech. Kratičká _Láska_ je jistě dosti naivní, ale ve své době měla smysl i tím, že se naprosto vyhnula všem dobovým literárním rituálům a manýrám. Byla o lásce – o ničem víc. Zbylé povídky pak jsou ze dvou sbírek: _Milenci na jednu noc_ a _Milenci na jeden den_.

Kromě _Lásky_ je nejstarší povídkou _Lingula_, kterou jsem psal na objednávku do almanachu _Das Junge Europa_ pro západoněmecké nakladatelství Kurt Desch. Povídku _Pás_ jsem napsal po své zkušenosti v továrně Jawa na Pankráci. _Popravu koně_ jsem „zažil“ během svého tříměsíčního pobytu v Polsku. Povídky v _Mých prvních láskách_, jakkoli jsou psané v první osobě, nejsou vždy autobiografické. Snad nejvíce odpovídá skutečnosti _Miriam_. Na této povídce je zajímavé, že teprve zhruba třicet let po válce jsem se dozvěděl od své tety, která přežila Osvětim, že to byla ona, která požádala Miriam, aby mi přidávala mléko. Až do té doby pro mě bylo počínání dívky, která mi tolik přála, naprosto nepochopitelné.

Povídkový soubor _Milenci na jednu_ _noc_ vyšel v Československém spisovateli roku 1964, _Milence na jeden den_ ještě vytiskli v roce 1969, s vročením 1970, avšak celý náklad až na několik „ukradených“ výtisků byl zabaven a zničen. _Moje první lásky_ se objevily prvně v samizdatové Petlici roku 1981, knižně pak byly vydány roku 1985 v torontském nakladatelství Sixty-Eight Publishers manželů Škvoreckých. Po roce 1989 vyšly v několika vydáních – v Mladé frontě, v nakladatelství Hynek a nakladatelství Academia. Všechny povídky shrnuté v této knížce (s výjimkou _Lásky_) se dočkaly řady zahraničních vydání.

Váhal jsem, zda mám vůbec do textů zasahovat, ale nakonec jsem se rozhodl k několika opravdu nepatrným stylistickým úpravám, především drobným škrtům zvláště v povídkách ze šedesátých let, kde jsem občas vypustil příliš pateticky znějící přívlastky anebo nadbytečnou repliku. Nikdy však nedošlo k významovým změnám či posunům.

> _(Ivan Klíma – září 2010)_

</section>
