<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>moje_prvni_lasky-2</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="moje_prvni_lasky-2" xml:lang="cs-CZ">
		<div class="Z-kladn--textový-r-meček">
			<p id="_idParaDest-1" class="MLP_uroven2_kapitola ParaOverride-1"><span class="CharOverride-1">Láska</span></p>
			<p class="MLP_text_bez1radku ParaOverride-1">Poloprázdná tramvaj hrčela po Invalidovně. Vlečňáky se kolébaly sem a&#160;tam a&#160;jejich skla řinčela.</p>
			<p class="MLP_text ParaOverride-1">Zdálo se mu, že tramvaj jede ještě pomaleji než obvykle, a&#160;přecházel netrpělivě po plošině. Nepomohlo to ovšem a&#160;on nevěděl, co má udělat, aby rychleji uběhl čas. Díval se tedy alespoň do širokých prostor vpravo a&#160;přemítal, kolik by se tady dalo nastavět domů. Nestavěl by žádné paláce, jen docela obyčejné činžáky s&#160;trávníkem pod okny, pod velkými a&#160;širokými okny.</p>
			<p class="MLP_text ParaOverride-1">Samozřejmě že by radši stavěl podle Corbusiera nebo Niemayera, když to jde v&#160;Brazílii, proč by to nešlo u&#160;nás, ale věděl, že to asi nepůjde, řekli by, že to není dost levné a&#160;není to v&#160;tradici, v&#160;naší dobré staré tradici, aspoň by tedy stavěl obyčejné činžáky se širokými okny a&#160;barevnými balkony, podloubí na dvou štíhlých sloupech, pod ním obchody. Líp než ti dědci by to postavil.</p>
			<p class="MLP_text ParaOverride-1">Počká si, protože do konce studií mu chybějí dva roky, a&#160;také potom si ještě chvíli počká, a&#160;do té doby se budou muset s&#160;Ančou nejspíš stále toulat po úzkých uličkách, po průjezdech a&#160;lavičkách, pokud budou chtít zůstat alespoň chvíli sami.</p>
			<p class="MLP_text ParaOverride-1">Vlastně i&#160;potom, protože ty domy, co postaví, stejně nebudou pro ně. Anča si ovšem myslí, že alespoň jeden jediný pokoj pro ně zůstane, moc mu důvěřuje, ale v&#160;tomhle asi neprávem.</p>
			<p class="MLP_text ParaOverride-1">Je tak milá, pomyslel si.</p>
			<p class="MLP_text ParaOverride-1">Byla mladší než on a&#160;chodila teprve do druhého ročníku, ale studovala stejný obor, a&#160;mohl jí tedy vysvětlovat všechno, co potřebovala vědět, ale většinou jí nevysvětloval nic a&#160;mluvívali spolu o&#160;nejobyčejnějších malichernostech anebo o&#160;lásce, anebo si vymýšleli jména, kterými se nazývali, a&#160;země, které navštíví, anebo jen mlčeli a&#160;toulali se po ulicích. Velice si přitom přáli být sami, někde, kam nemohou ostatní nahlédnout. Někdy se rozcházeli trochu zlostně, ale druhý den ráno na sebe čekali, aby se smířili, protože koneckonců nikdo z&#160;nich nemohl za to, že měli nad hlavou jen tu jednu společnou střechu s&#160;hvězdami.</p>
			<p class="MLP_text ParaOverride-1">Včera mu nechala na fakultě lístek, že rodiče jdou ve čtyři hodiny na vlak, ten časový údaj byl dvakrát podtržený, a&#160;teď už bylo čtvrt na pět a&#160;tramvaj se vlekla.</p>
			<p class="MLP_text ParaOverride-1">Potom konečně uviděl známou stanici, vyskočil ještě za jízdy, trochu zavrávoral a&#160;pak se dal do běhu. Domy tu trčely úplně na spadnutí a&#160;vždycky ho trochu dráždily. Teď si jich vůbec nevšiml.</p>
			<p class="MLP_text ParaOverride-1">Přišla mu otevřít. Byla maličká, o&#160;hlavu menší než on, a&#160;měla kulatý obličej s&#160;malými usměvavými rty.</p>
			<p class="MLP_text ParaOverride-1">Chtěl ji políbit, ale vytlačila ho spěšně ze dveří.</p>
			<p class="MLP_text ParaOverride-1">Vtom k&#160;němu zevnitř dolehly hlasy.</p>
			<p class="MLP_text ParaOverride-1">„Přijel brácha se ženou,“ vysvětlila.</p>
			<p class="MLP_text ParaOverride-1">Podíval se na ni zle. Nemohl v&#160;sobě potlačit zklamání.</p>
			<p class="MLP_text ParaOverride-1">„Nesmíš se zlobit,“ řekla. Vzala si stařičký hubertus a&#160;potom spolu šli tou ohyzdnou uličkou, ve které trčely činžáky, na spadnutí omšelé a&#160;šedivé od popela.</p>
			<p class="MLP_text ParaOverride-1">Mžilo drobně a&#160;vzduch se zalykal listopadovou mlhou a&#160;nedalo se vůbec nikam jít, dláždění pod jejich nohama bylo kluzké a&#160;smutné.</p>
			<p class="MLP_text ParaOverride-1">Mluvila tiše a&#160;vytrvale. Snažila se vyprávět něco velmi dalekého a&#160;zbytečného. Stálo ji to asi velké úsilí a&#160;on ji stejně neposlouchal.</p>
			<p class="MLP_text ParaOverride-1">Došli na stanici. Z&#160;dálky řinčela tramvaj.</p>
			<p class="MLP_text ParaOverride-1">„Tak já zase pojedu,“ řekl.</p>
			<p class="MLP_text ParaOverride-1">Byl neuvěřitelně protivný i&#160;sám sobě.</p>
			<p class="MLP_text ParaOverride-1">„Pojedeme někam,“ navrhla tiše.</p>
			<p class="MLP_text ParaOverride-1">„Kam?“</p>
			<p class="MLP_text ParaOverride-1">„Někam ven.“ Sklopila oči a&#160;dívala se stranou.</p>
			<p class="MLP_text ParaOverride-1">Chtěl něco odseknout a&#160;říci, že může jet klidně domů a&#160;ona může také klidně jít domů za tím svým bráchou, ale průvodčí už na ně čekal. Jeli tedy společně tramvají a&#160;mlčeli.</p>
			<p class="MLP_text ParaOverride-1">Potom vystoupili na nádraží a&#160;ona sama koupila lístky. Vlak odjížděl za deset minut.</p>
			<p class="MLP_text ParaOverride-1">Napadlo ji, že udělala něco, pro co si jí už nebude nikdy vážit a&#160;přestane ji také mít rád. Bála se na něho podívat a&#160;dívala se tedy na černou podlahu chodbičky: na rozšlápnutý kelímek od piva u&#160;stěny vagonu a&#160;kousíček žluté pomerančové kůry.</p>
			<p class="MLP_text ParaOverride-1">„Znám to tam,“ řekla k&#160;té kůře. „Od nádraží vede alej a&#160;pak se musí přes železný most.“</p>
			<p class="MLP_text ParaOverride-1">Vlak sebou trochu trhl a&#160;pod nimi začala plynout světla, veliké množství světel, a&#160;v&#160;dálce nad střechami se otáčela neonová labuť a&#160;svítila rudá hvězda a&#160;pouliční lampy se splétaly do vánočních řetězců.</p>
			<p class="MLP_text ParaOverride-1">Spatřil v&#160;blízkém okně lidi, kteří spokojeně seděli za svým stolem, a&#160;napadlo ho, že lidé nejsou jen za těmi blízkými okny, ale také za každým z&#160;titěrně malých světýlek v&#160;dáli; kupodivu necítil závist, jen závrať z&#160;velikosti a&#160;z&#160;množství, a&#160;napadlo ho, že jsou vlastně docela sami uprostřed tolika světel, a&#160;chtěl jí říci: To je dobře, že jsme spolu. Anebo: Umřel bych steskem, kdybych měl jít teď sám naší ulicí. Ale vzal ji jen za ruku a&#160;mlčel.</p>
			<p class="MLP_text ParaOverride-1">Za oknem přelétávaly jiskry a&#160;vlak rychle vletěl do černých polí a&#160;zastavoval se a&#160;opět se rozjížděl a&#160;kolem nich přecházeli lidé, a&#160;jemu se zdálo, že nejede nikam, že bude věčně stát na téhle černé chodbičce a&#160;držet ji za ruku.</p>
			<p class="MLP_text ParaOverride-1">Potom vlak zastavil v&#160;jejich stanici a&#160;oni se vydali starým stromořadím, pak přešli železný most. Cesta voněla vlhkem a&#160;zetlelým listím, ale vnímal ji málo. Pak si znovu uvědomil, že budou spolu, přitiskl ji k&#160;sobě a&#160;řekl: „Mám tě rád!“</p>
			<p class="MLP_text ParaOverride-1">Usmála se ve tmě a&#160;šli dál, trochu se motali mezi stromy, až se v&#160;dálce začala míhat opuštěná světla a&#160;oni šli rychleji a&#160;báli se trochu chvíle, kdy dojdou.</p>
			<p class="MLP_text ParaOverride-1">Nad vchodem hotelu oprýskával černý havran, podívali se na něj nerozhodně a&#160;potom vstoupili.</p>
			<p class="MLP_text ParaOverride-1">Vrátný seděl ve své kukani, spal, hlavu položenu na desce, vedle něho trčelo patnáct prázdných skobek.</p>
			<p class="MLP_text ParaOverride-1">Dívali se na červený běhoun, který splýval po schodech, a&#160;mysleli na to, že přece jen je příjemné mít střechu nad hlavou a&#160;být si blízko a&#160;dotýkat se dlaněmi a&#160;ústy a&#160;těly.</p>
			<p class="MLP_text ParaOverride-1">„Můžeme to zkusit ještě naproti,“ řekla.</p>
			<p class="MLP_text ParaOverride-1">Potom se zase vraceli nazpátek po železném mostě a&#160;starým stromořadím.</p>
			<p class="MLP_text ParaOverride-1">Zalykala se mlhou.</p>
			<p class="MLP_text ParaOverride-1">Zastavili se pod vysokým kaštanem. Byla tu docela tma. Toužila, aby ji líbal. Měla horké rty a&#160;chvěla se chladem. Na nádraží, v&#160;tmavé čekárně, hlučně chrápala cikánka. Ale venku na nástupišti vlhla opuštěná tmavá lavička. Sedli si na ni.</p>
			<p class="MLP_text ParaOverride-1">Na zadní koleji se pomalu míhaly nákladní vagony. Lokomotiva pískla a&#160;kola rozeznívala kolej. Červená světla zářila v&#160;mlze.</p>
			<p class="MLP_text ParaOverride-1">„Máš mě rád?“ zeptala se tiše.</p>
			<p class="MLP_text ParaOverride-1">„Ano,“ řekl.</p>
			<p class="MLP_text ParaOverride-1">„Jsi šťastný, když jsme spolu?“</p>
			<p class="MLP_text ParaOverride-1">Od vechtrovského domku se kolébal modrý železničář s&#160;lucernou. Posvítil si na ně. „Jestli čekáte plzeňáka,“ řekl podezíravě, „tak už odjel před hodinou.“</p>
			<p class="MLP_text ParaOverride-1">Mhouřili neochotně oči.</p>
			<p class="MLP_text ParaOverride-1">„Ne,“ odpověděl on. „Nemáme jen kde spát.“ Na vteřinu oba podlehli bláhové naději.</p>
			<p class="MLP_text ParaOverride-1">„No jo,“ zabručel modrý muž, „s noclehárnama je potíž.“ Vytáhl z&#160;kapsy stříbrné cibule. „Příště vám to jede ve čtyři patnáct.“</p>
			<p class="MLP_text ParaOverride-1">Šoural se ke skladišti. Myslel na to, že on kdysi také tak sedával po lavičkách.</p>
			<p class="MLP_text ParaOverride-1">„Řekni, jsi alespoň maličko šťastný?“ zeptala se.</p>
			<p class="MLP_text ParaOverride-1">Zůstali tu tak sami na pustém nádraží. Ještě nikdy tolik netoužili po sobě.</p>
			<p class="MLP_text ParaOverride-1">Chtěl jí říci, že ji má rád a&#160;že vůbec nezáleží na tom, kde jsou téhle noci, chtěl jí říci, že je to divné, že mohou být spolu uprostřed tolika lidí, kteří nejsou spolu, a&#160;uprostřed světa, který není spolu.</p>
			<p class="MLP_text ParaOverride-1">Objali se.</p>
			<p class="MLP_text ParaOverride-1">„Jsem moc šťastný.“</p>
			<p class="MLP_text ParaOverride-1">„Já taky,“ řekla.</p>
			<p class="MLP_text ParaOverride-1">Ze skladiště vyklouzl železničář. Neviděli ho však. Zhasil opatrně lucernu a&#160;potom se kolébal tiše kolem nich nazpátek do svého domku.</p>
			<p class="MLP_dopis_podpis_-I- ParaOverride-1"><span class="CharOverride-1">(1957)</span></p>
		</div>
</body>
</html>