<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>moje_prvni_lasky-3</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="moje_prvni_lasky-3" xml:lang="cs-CZ">
		<div class="Z-kladn--textový-r-meček">
			<p id="_idParaDest-2" class="MLP_uroven2_kapitola ParaOverride-1"><span class="CharOverride-1">Miriam</span></p>
			<p class="MLP_text_bez1radku ParaOverride-1">Otcova sestřenice Sylva slavila svoje zasnoubení. Teta Sylva byla maličká, nosatá, opálená a&#160;výřečná. Před válkou pracovala jako účetní v&#160;bance, teď se stala zahradnicí, zatímco její nastávající&#160;– původním povoláním právník&#160;– byl zaměstnán na proviantuře. V&#160;čem jeho práce spočívala, jsem nevěděl, ale otec sliboval, že se na oslavě dočkáme překvapení, a&#160;významně mlaskl, čímž ve mně a&#160;v&#160;bratrovi vyvolal nadšený zájem.</p>
			<p class="MLP_text ParaOverride-1">Teta bydlela v&#160;týchž kasárnách jako my, v&#160;komůrce s&#160;okénkem do chodby. Komůrka byla tak malá, že jsem si nedovedl představit, čemu kdy mohla sloužit. Nejspíš uložení nějakých drobností: třeba podkov, bičů (kasárna bývala jezdecká) anebo ostruh. V&#160;pokojíku měla teta postel a&#160;stolek, složený ze dvou kufrů. Na vrchním kufru prostřela teď ubrus a&#160;na několika papírových kartonech rozložila chlebíčky. Byly to opravdové chlebíčky obložené kousky salámu, sardinek, játrové paštiky, syrového tuřínu, okurky a&#160;skutečného sýra. Všiml jsem si, jak bratr začal hlasitě polykat sliny. Neuměl se ještě ovládat. Nechodil nikdy do školy; já ano, já už jsem četl o&#160;moudrém Odysseovi i&#160;o&#160;zapomnětlivém Paganelovi, a&#160;něco jsem tedy věděl o&#160;bozích i&#160;o&#160;ctnostech mužů.</p>
			<p class="MLP_text ParaOverride-1">Ženicha jsem viděl prvně v&#160;životě. Byl to mladík s&#160;kudrnatými vlasy a&#160;s&#160;kulatými tvářemi, na nichž se vůbec nezračila válečná bída.</p>
			<p class="MLP_text ParaOverride-1">Tak jsme se sešli v&#160;komůrce, jejíž okénko bylo zatemněno, devět se nás dovnitř vtěsnalo; vzduch se brzy vydýchal, zteplal a&#160;nasákl potem, ale my jedli, hltali jsme ty nevídané dobroty, které zřejmě dodal ženich z&#160;proviantury, zapíjeli sousta náhražkovou kávou, která voněla mlékem a&#160;byla skvěle oslazená. V&#160;jednu chvíli otec cinkl nožem o&#160;hrníček a&#160;pravil, že není tak zlého času, aby se v&#160;něm nemohlo udát něco dobrého, k&#160;mnoha pozoruhodným událostem, mezi něž řadí porážku Němců u&#160;Sevastopolu a&#160;anglickou ofenzivu v&#160;Itálii, musíme počítat i&#160;tuhle slavnost. On teď přeje oběma novomanželům, aby si už příští měsíc mohli vyjet na svobodnou svatební cestu, přeje jim brzký mír a&#160;společné štěstí a&#160;lásku. Lepší je být smutný s&#160;láskou, překvapil otec všechny citátem z&#160;Goetha, než být veselý bez ní.</p>
			<p class="MLP_text ParaOverride-1">Pak jsme ještě zazpívali několik písniček, a&#160;protože se už začínala vydávat večeře, museli jsme oslavu ukončit.</p>
			<p class="MLP_text ParaOverride-1">Když jsem se vracel s&#160;plným esšálkem tuřínové břečky, uviděl jsem u&#160;jednoho z&#160;obloukovitých a&#160;nezasklených výklenků pro okna sedět bělovlasého mistra Speera. I&#160;on měl vedle sebe svoji misku, jenže už vyjedenou, na klíně držel desky, na něž si připevnil kousek čtvrtky, a&#160;kreslil. Na naší chodbě bydlelo několik malířů, ale mistr Speero byl nejstarší a&#160;nejslavnější. V&#160;Holandsku, odkud pocházel, navrhoval medaile, bankovky a&#160;známky, sama královna mu prý sedávala modelem. Tady si kreslil, i&#160;když to bylo přísně zakázáno, na maličké čtvrtky obrázky z&#160;našeho ghetta; obrázky tak titěrné, že mi připadalo nemožné, aby ty jemné čárečky vytvořila stařecká ruka.</p>
			<p class="MLP_text ParaOverride-1">Jednou jsem se odvážil, dal dohromady své znalosti němčiny a&#160;zeptal jsem se pana Speera, proč kreslí ty obrázky tak drobné.</p>
			<p class="MLP_text ParaOverride-1">„Um sie besser zuverschlucken,“ odpověděl mi. Ale možná že jsem špatně rozuměl, že říkal: verschicken, anebo dokonce verschenken.</p>
			<p class="MLP_text ParaOverride-1">Teď jsem se s&#160;obdivem díval, jak mu na papíru přibývají stařečci a&#160;stařenky, kteří se tísní ve frontě. Nebyli větší než zrnka rýže, ale přesto měl každý z&#160;nich oči, nos, ústa a&#160;na prsou židovskou hvězdu. Jak jsem upřeně hleděl na papír, zdálo se mi, že se postavičky rozběhly, hemžily se po papíře jako mravenci, až se mi z&#160;toho zatočila hlava a&#160;musel jsem přivřít oči.</p>
			<p class="MLP_text ParaOverride-1">„Tak co tomu říkáš?“ Bělovlasý mistr se při té otázce na mě ani neohlédl.</p>
			<p class="MLP_text ParaOverride-1">„Krásné,“ vydechl jsem. Nepřiznal bych mu zanic, že i&#160;já po jeho vzoru už zkoušel zalidnit papír drobnými postavičkami, že ve slunečnějších chvílích, kdy si připustím budoucnost mimo prostor šancí, si pro sebe představuji nějaké svědecké povolání: být básníkem, hercem či malířem. Najednou mě něco napadlo.</p>
			<p class="MLP_text ParaOverride-1">„Směl bych vám nabídnout trochu polévky?“</p>
			<p class="MLP_text ParaOverride-1">Teprve teď se ke mně stařík otočil. „Copak,“ podivil se, „už dávali nášup? Anebo jsi nemocný?“</p>
			<p class="MLP_text ParaOverride-1">„Moje teta se vdávala,“ vysvětlil jsem.</p>
			<p class="MLP_text ParaOverride-1">Pan Speero tedy zvedl ze země svoji dočista vyjedenou misku a&#160;já mu do ní odlil víc než polovinu své porce tuřínové břečky. Uklonil se trochu a&#160;řekl: „Děkuji, děkuji velmi za projev náklonnosti. Bůh vám to oplatí.“</p>
			<p class="MLP_text ParaOverride-1">Jenže, kde je Bůh, přemítal jsem večer, když jsem už ležel na kavalci prolezlém štěnicemi a&#160;navštěvovaném blechami, a&#160;v&#160;čem oplácí dobré? Nedovedl jsem si ho představit, nedovedl jsem si představit naději mimo tento svět.</p>
			<p class="MLP_text ParaOverride-1">A&#160;tento svět?</p>
			<p class="MLP_text ParaOverride-1">Naslouchal jsem každého večera s&#160;úzkostí do tmy. Nezadupou na chodbě kroky, nepřetrhne ticho zoufalý výkřik, nerozevřou se náhle dveře a&#160;nevztyčí se v&#160;nich posel s&#160;proužkem papíru, na němž bude naťukáno moje jméno? Bál jsem se usnout, aby se nestalo, že mě tu zaskočí úplně bezmocného. Pak už se před ním neukryju.</p>
			<p class="MLP_text ParaOverride-1">Úkryt jsem si vymyslel ve sklepě s&#160;bramborami. Protáhl bych se večer, už po zavírací hodině, úzkým okénkem a&#160;zavrtal se tak hluboko do hromady, že by mě žádný esesák neuviděl a&#160;žádný pes nevyčmuchal. Bramborami bych se živil.</p>
			<p class="MLP_text ParaOverride-1">Jak dlouho se člověk může živit syrovými bramborami? Nevěděl jsem. Ale jak dlouho ještě mohla trvat válka? Ano, na tom všechno záleželo.</p>
			<p class="MLP_text ParaOverride-1">Věděl jsem, že z&#160;kouta u&#160;kamen vyklouzne strach. Skrývá se tam celý den skrčený někde v&#160;rouře anebo pod prázdným uhlákem, ale teď, když všichni spí, ožije a&#160;přiťapká mi studeně dýchat na čelo. A&#160;jeho bledé rty budou šeptat: bě-bě-da to-bě-bě.</p>
			<p class="MLP_text ParaOverride-1">Tichounce jsem slezl ze svého kavalce a&#160;po špičkách došel k&#160;oknu. Znal jsem ten pohled dobře: temné koruny starých lip před oknem, cihlovou bránu, která zela černou prázdnotou. A&#160;ostré obrysy šancí. Opatrně jsem poodhrnul zatemňovací papír a&#160;ustrnul: koruna jedné z&#160;lip modravě plála. Světlo, které z&#160;ní vycházelo, bylo přízračné: studené a&#160;zároveň oslnivé. Okamžik jsem na ně zíral. Rozeznával jsem každý lísteček, každou ze zářivých větévek, a&#160;zároveň jsem si uvědomoval, jak se ty větve i&#160;listy skládají do podoby obrovské zešklebené tváře, jejíž planoucí oči na mě hleděly.</p>
			<p class="MLP_text ParaOverride-1">Hrdlo se mi tak sevřelo, že bych nedokázal vykřiknout, ani kdybych se k&#160;tomu odvážil. Pustil jsem černý papír a&#160;okno opět zastřela tma. Chvíli jsem nehnutě stál u&#160;okna a&#160;zápasil s&#160;pokušením ještě jednou papír nadzvednout a&#160;pohlédnout do té tváře. Už jsem se neodvážil. K&#160;čemu bych to také dělal, viděl jsem ji před sebou, jak prosvítá zatemněním, jak poskakuje po temném stropě; tančila mi před očima, i&#160;když jsem pevně zavřel víčka.</p>
			<p class="MLP_text ParaOverride-1">Co znamenala? Komu patřila? Přinášela mi nějaké poselství? Ale jak poznám, jestli dobré, nebo zlé?</p>
			<p class="MLP_text ParaOverride-1">Ráno z&#160;včerejších radostí i&#160;úzkostí nezbylo nic. Šel jsem si pro svou porci hořké kávy, zhltl dva krajíce chleba pomáznutého margarínem. S&#160;úlevou jsem si uvědomil, že válka opět poskočila o&#160;jednu noc, o&#160;jednu noc se tedy musel přiblížit nepředstavitelný mír.</p>
			<p class="MLP_text ParaOverride-1">Odešel jsem za kovárnu hrát odbíjenou a&#160;hodinu před obědem jsem už stál s&#160;velkým plecháčem ve frontě na svou a&#160;na bratrovu osminku mléka. Fronta mířila do úzké klenuté místnosti, ne nepodobné té, v&#160;níž bydlela teta Sylva. Uvnitř za železným hrncem stála dívka v&#160;bílé zástěře. Odebírala od pokorných čekatelů poukázky, pak zalovila některou z&#160;nepatrných odměrek v&#160;hrnci a&#160;ukápla do podané nádoby trochu odstředěné tekutiny.</p>
			<p class="MLP_text ParaOverride-1">Když jsem před ní stanul, podívala se na mě, okamžik setrvala pohledem na mé tváři, pak se usmála. Znal jsem ji, samozřejmě, ale vlastně jsem si jí nikdy pořádně nevšiml. Měla černé vlasy a&#160;pihovatou tvář. Naklonila se opět nad svůj železňák, vzala můj hrnek, uchopila největší z&#160;odměrek, ponořila ji do nitra obrovité nádoby a&#160;pak její obsah vyprázdnila do mého hrnce. Spěšně do něho nalila ještě dvě dávky a&#160;opět se na mě usmála. Jako by mi tím úsměvem chtěla sdělit něco podstatného, jako by se mě jím dotýkala. Vrátila mi můj hrnec naplněný až po okraj a&#160;já zamumlal, že děkuji. Nechápal jsem nic. Nebyl jsem zvyklý přijímat cizí úsměvy ani jakékoliv projevy přízně. Na chodbě jsem se opřel o&#160;zeď, a&#160;jako bych se bál, že by mohla vyběhnout za mnou a&#160;odebrat mi tu nepatřičnou dávku, začal jsem pít. Vypil jsem nejméně dvě třetiny mléka s&#160;dobrým vědomím, že i&#160;tak můj bratr nebude ošizen.</p>
			<p class="MLP_text ParaOverride-1">Večer, ještě než z&#160;kouta vyklouzl strach, snažil jsem se jej předběhnout, něčím jej pozdržet. Myslel jsem na tu zvláštní událost. Byl bych si ji rád vysvětlil, dal ji třeba do souvislosti se slavnostním díkem starého malíře, a&#160;tedy s&#160;účinkováním vyšší moci, ale neodhodlal jsem se přikládat sám sobě a&#160;svému činu takovou důležitost. A&#160;co značilo to včerejší plamenné znamení? Náhle mi vytanulo před očima, mrazivě mě naplnilo svou září. Mohlo to světlo náležet něčemu dobrému?</p>
			<p class="MLP_text ParaOverride-1">Přinutil jsem se, slezl jsem z&#160;kavalce a&#160;bez dechu nadzvedl cíp zatemnění.</p>
			<p class="MLP_text ParaOverride-1">Venku panovala neporušená temnota, černá koruna lípy se kymácela v&#160;poryvech větru, po obloze se hrnulo mračno, jehož okraje mihotavě ozářil bezzvučný blesk.</p>
			<p class="MLP_text ParaOverride-1">Druhý den jsem čekal pln nedočkavosti ve frontě, v&#160;ruce opět svůj dočista vymytý hrnec. Stálo mě velké úsilí, abych se odvážil pohlédnout jí do tváře. Oči měla velké, podlouhlé jako mandle a&#160;tmavé skoro jako náhražková káva. Usmála se na mě, snad dokonce spikle­necky mrkla, nebyl jsem si jist. Nalila tři plné odměrky do mého hrnku a&#160;podala mi jej jakoby nic. Před vchodem do výdejny jsem vypil tři čtvrtiny svého mimořádného přídělu a&#160;pozoroval přitom, jak ostatní vycházejí se svými nádobami, v&#160;nichž bílá tekutina stěží stačila pobryndat dno. Stále jsem nic nechápal. Loudal jsem se po dlouhé chodbě a&#160;dlaní zakrýval hrnec. I&#160;potom, co jsem upil, zbývalo v&#160;něm nepatřičné množství. Dokonce se na mě dvakrát usmála.</p>
			<p class="MLP_text ParaOverride-1">Vstupovalo do mě tetelivé a&#160;blažené rozechvění.</p>
			<p class="MLP_text ParaOverride-1">Večer, sotva jsem zavřel oči, spatřil jsem své plamenné znamení, zářivou tvář, tentokrát však ztratila svou výhrůžnost a&#160;rychle nabývala povědomou podobu. Už jsem rozeznával drobounké pihy nad horním rtem, už jsem poznával ústa poněkud pootevřená do úsměvu, její mandlové oči se na mě dívaly pohledem tak zvláštním, až jsem ustrnul. Její oči na mě hleděly s&#160;láskou.</p>
			<p class="MLP_text ParaOverride-1">Náhle jsem pochopil smysl ohnivého znamení i&#160;smysl toho, co se dálo.</p>
			<p class="MLP_text ParaOverride-1">Byl jsem zamilován.</p>
			<p class="MLP_text ParaOverride-1">V&#160;koutě zašelestila myš, kdesi pod námi bouchly dveře, svět však ode mě odstoupil; hleděl jsem do líbezné tváře a&#160;cítil, jak se má vlastní tvář uvolňuje, jak se má ústa usmívají.</p>
			<p class="MLP_text ParaOverride-1">Co mám udělat, abych tě uviděl: živoucí, skutečnou, abych tě uviděl teď hned, a&#160;ne až tam, kde mezi námi trčí dřevěná stolička s&#160;obrovským hrncem?</p>
			<p class="MLP_text ParaOverride-1">Ale co bych si počal, kdybychom se opravdu setkali?</p>
			<p class="MLP_text ParaOverride-1">Když jsem příštího dne obdržel svůj zmnohonásobený příděl mléka a&#160;něžný a&#160;výmluvný pohled mě ujistil, že se nemýlím, už jsem neunesl osamělost svých citů. Aspoň zmínit jsem se o&#160;ní musel každému, s&#160;kým jsem mluvil, a&#160;každá ta zmínka rozněcovala mé city. Navíc jsem se od přátel dozvěděl, že se jmenuje Miriam Deutschová, bydlí ve stejném patře jako já, jen na opačném konci chodby, i&#160;číslo její ubikace jsem zjistil: dvě stě tři. Také věk jsme zvažovali, někteří se domnívali, že je jí šestnáct, a&#160;jiní dokonce že už osmnáct, a&#160;někdo pravil, že ji viděl dvakrát s&#160;jakýmsi Fredem, ale nemusilo to nic znamenat.</p>
			<p class="MLP_text ParaOverride-1">Samozřejmě že to nic neznamenalo. Žádný Fred si jistě neodnášel denně plný hrnec mléka; kde by ho taky moje drahá Miriam tolik brala?</p>
			<p class="MLP_text ParaOverride-1">Věděl jsem teď o&#160;ní téměř vše, mohl jsem dokonce za ní kdykoliv během dne zajít a&#160;říct jí… Co jsem jí vlastně měl povědět? Jak bych zdůvodnil, že jsem pronikl na její pokoj? Nějakou záminku! Mohl bych si s&#160;sebou vzít ušmudlaný výtisk příběhů o&#160;trojské válce.</p>
			<p class="MLP_text ParaOverride-1">Přines jsem ti knížku za to mlíko!</p>
			<p class="MLP_text ParaOverride-1">Jenže nic takového jsem nesměl vyslovit před ostatními. Mohl bych ji požádat, aby se mnou vyšla na chodbu. Ale co kdyby řekla, že nemá čas? Co kdybych ji urazil zmínkou o&#160;tom mléku? Zdálo se mi, že o&#160;projevech lásky se nesluší mluvit.</p>
			<p class="MLP_text ParaOverride-1">A&#160;co jestli se úplně mýlím? Proč by měla ta krásná dívka milovat mě: hubeného, rozcuchaného, odrbaného&#160;– ani vousy mi ještě nezačaly růst?</p>
			<p class="MLP_text ParaOverride-1">Docela na dně svého kufru jsem měl košili, kterou jsem nosil jenom o&#160;svátcích. Byla kanárkově žlutá, na rozdíl od mých ostatních košil se jí ještě netřepily ani manžety, ani límeček. Oblékl jsem si ji. Trochu mě škrtila u&#160;krku, ale to jsem byl připraven snést. Měl jsem v&#160;kufru ještě oblek, bohužel jsem z&#160;něj už vyrostl. Matka se mi snažila prodloužit nohavice, ale stejně mi sahaly jen po kotníky, a&#160;rukávy nastavit nebylo čím. Chvíli jsem váhal, ale nic lepšího jsem na vybranou neměl. Svlékl jsem si zase košili, nalil si do lavoru vodu a&#160;důkladně se umyl, krk dokonce kartáčem. Když jsem se oděl do svátečního, ještě jsem si namočil vlasy a&#160;pečlivě si učesal vzornou pěšinku; pootevřel jsem okno, z&#160;druhé strany je zaclonil zatemněním a&#160;chvíli pozoroval svůj obraz ve skle. V&#160;náhlém záchvatu sebelásky mi připadlo, že mi mé oblečení sluší.</p>
			<p class="MLP_text ParaOverride-1">Pak jsem se vydal dlouhou chodbou na opačnou stranu kasáren. Míjel jsem desítky dveří, čísla nad veřejemi zvolna klesala. Dvě stě osmnáct, dvě stě sedmnáct, dvě stě patnáct…, začínal jsem vnímat, jak mi buší srdce.</p>
			<p class="MLP_text ParaOverride-1">Miriam. Připadalo mi, že jsem ještě neslyšel líbeznější jméno. Hodilo se k&#160;ní. Dvě stě sedm. Nevěděl jsem dosud, co vlastně hodlám učinit. Jestliže mě miluje&#160;– dvě stě šest, panebože, tamty dveře už to jsou, už je vidím, jestliže mě miluje tak, jako já ji, vyjde a&#160;potkáme se, dvě stě pět&#160;– zpomalil jsem, abych jí poskytl čas. Dveře se otevřou a&#160;ona se v&#160;nich objeví, usměje se na mě: Kde se tu bereš?</p>
			<p class="MLP_text ParaOverride-1">Tak, šel jsem náhodou kolem. Jdu za klukama na baštu, obyčejně chodím přes dvůr.</p>
			<p class="MLP_text ParaOverride-1">Zastavil jsem se. Taková pitomá věta. Jak to, že jsem si nevy­myslel nic chytřejšího?</p>
			<p class="MLP_text ParaOverride-1">Nazdar, Miriam!</p>
			<p class="MLP_text ParaOverride-1">Ty víš, jak se jmenuju?</p>
			<p class="MLP_text ParaOverride-1">Musel jsem se to dozvědět. Abych na tebe mohl líp myslet.</p>
			<p class="MLP_text ParaOverride-1">Ty na mě myslíš?</p>
			<p class="MLP_text ParaOverride-1">Od rána do večera, Miriam. A&#160;v&#160;noci. Skoro celou noc na tebe myslím!</p>
			<p class="MLP_text ParaOverride-1">Já na tebe taky. A&#160;kde se tu vlastně bereš?</p>
			<p class="MLP_text ParaOverride-1">Ani nevím. Najednou mě napadlo, že bych měl jít tudy místo přes dvůr.</p>
			<p class="MLP_text ParaOverride-1">To se mi zdálo o&#160;něco lepší. Dvě stě čtyři.</p>
			<p class="MLP_text ParaOverride-1">Já totiž mám ubikaci taky na tomhle patře.</p>
			<p class="MLP_text ParaOverride-1">To máme k&#160;sobě docela blízko. Můžeš tudy chodit vždycky.</p>
			<p class="MLP_text ParaOverride-1">Já budu. Já budu.</p>
			<p class="MLP_text ParaOverride-1">Dvě stě tři. Nedýchal jsem. Hleděl jsem na dveře tak úpěnlivě, že musely v&#160;hloubi své dřevěné duše zasténat. A&#160;ona, jestli mě milovala, musela povstat, musela přistoupit k&#160;těm dveřím a&#160;vyjít.</p>
			<p class="MLP_text ParaOverride-1">Nebyla tam zřejmě. Nejspíš musí být v&#160;práci, i&#160;když zrovna nevydává mléko. Možná se teprve vrací, musím jí jenom dopřát času. Dvě stě dvě. Blížil jsem se k&#160;jedné z&#160;příčných chodeb, které spojovaly obě podélná kasárenská křídla. Zaslechl jsem odtamtud blížící se klepavé kroky.</p>
			<p class="MLP_text ParaOverride-1">Panebože mocný! Zastavil jsem se a&#160;bez dechu čekal.</p>
			<p class="MLP_text ParaOverride-1">Na rohu se objevila jakási stařenka v&#160;dřevácích. V&#160;dlaních nesla misku s&#160;několika špinavými bramborami. Zřejmě už vydávali večeři.</p>
			<p class="MLP_text ParaOverride-1">Druhý den jsem Miriam spatřil za stoličkou a&#160;železňákem plným mléka. Přijala ode mě můj hrnek, usmála se na mě: jedna odlivka, druhá, třetí, znovu se usmála, hrnek nazpět do mé dlaně; jak tě miluju, Miriam, nikdo snad nikdy necítil nic podobného. Opřel jsem se o&#160;zeď, upil z&#160;hrnku dvě třetiny milostného poselství a&#160;kráčel nazpět do prostor svého snění.</p>
			<p class="MLP_text ParaOverride-1">Vynořil jsem se z&#160;nich, až když se chýlilo k&#160;večeru a&#160;ženy se vracely z&#160;práce. Umyl jsem se, učesal si pěšinku, oblékl svůj sváteční úbor, ale uvědomil jsem si, že na tom není dost. Chybí mi záminka k&#160;mé svátečnosti, k&#160;našemu setkání, a&#160;ještě víc k&#160;tomu, abych jí mohl o&#160;sobě něco sdělit.</p>
			<p class="MLP_text ParaOverride-1">A&#160;tu se mi vybavil předmět mé pýchy, důkaz mé zručnosti. Ležel schovaný a&#160;pečlivě složený v&#160;mém menším kufru pod palandou: loutkové divadlo. Vyrobil jsem je ze staré krabice, kulisy namaloval na vzácné školní čtvrtky, rekvizity jsem zhotovil ponejvíce ze špalíků dřeva, z&#160;kamenů a&#160;z&#160;větví posbíraných pod šancemi, zatímco loutky jsem udělal z&#160;kaštanů, špulek a&#160;hadříků, které jsem vyžebral od matky i&#160;od ostatních spolubydlících.</p>
			<p class="MLP_text ParaOverride-1">Vyndal jsem krabici z&#160;kufru. Byla převázaná papírovým motouzem. Rám, stojky i&#160;ostatní kulisy, rekvizity a&#160;loutky&#160;– všechno bylo uvnitř.</p>
			<p class="MLP_text ParaOverride-1">Nazdar, Miriam!</p>
			<p class="MLP_text ParaOverride-1">Ahoj, kde se tu bereš?</p>
			<p class="MLP_text ParaOverride-1">Jdu za jedním klukem. Budu tam hrát divadlo.</p>
			<p class="MLP_text ParaOverride-1">Ty hraješ divadlo?</p>
			<p class="MLP_text ParaOverride-1">Jenom s&#160;loutkama. Zatím.</p>
			<p class="MLP_text ParaOverride-1">Jak to myslíš: zatím?</p>
			<p class="MLP_text ParaOverride-1">Jednou budu herec. Anebo spisovatel. Já si taky sám vymýšlím hry.</p>
			<p class="MLP_text ParaOverride-1">To umíš?</p>
			<p class="MLP_text ParaOverride-1">Klidně. Vezmu loutky a&#160;začnu hrát. Ani sám nevím, jak to dopadne.</p>
			<p class="MLP_text ParaOverride-1">A&#160;to hraješ před lidma?</p>
			<p class="MLP_text ParaOverride-1">Před kolika chceš. Já nemám trému.</p>
			<p class="MLP_text ParaOverride-1">A&#160;kdes vzal divadlo?</p>
			<p class="MLP_text ParaOverride-1">Udělal jsem si ho.</p>
			<p class="MLP_text ParaOverride-1">I&#160;kulisy?</p>
			<p class="MLP_text ParaOverride-1">I&#160;ty. Já maluju. Kdybych jen měl dost čtvrtek. Dělal jsem naše kasárna a&#160;kovárnu a&#160;bránu, když jde zrovna transport…</p>
			<p class="MLP_text ParaOverride-1">Převázal jsem krabici ještě jedním provázkem. Vypadala docela obyčejně, mohlo v&#160;ní být cokoliv&#160;– třeba špinavé prádlo. Rozvázal jsem opět provazy, vysunul dvě loutky, takže zpod víka teď vyčuhovaly nožky v&#160;dřevácích a&#160;královská hlava s&#160;korunou, a&#160;znovu jsem krabici převázal. Pak jsem se vydal na cestu po známé chodbě.</p>
			<p class="MLP_text ParaOverride-1">Taky jsem napsal několik básní, svěřil jsem se ještě.</p>
			<p class="MLP_text ParaOverride-1">I&#160;básně píšeš? A&#160;o&#160;čem?</p>
			<p class="MLP_text ParaOverride-1">Tak o&#160;různých věcech. O&#160;lásce, o&#160;sebevraždě.</p>
			<p class="MLP_text ParaOverride-1">Ty ses chtěl zabít?</p>
			<p class="MLP_text ParaOverride-1">Ne, já ne.</p>
			<p class="MLP_text ParaOverride-1">Dvě stě deset. Dech se mi krátil. Člověk se nesmí sám zabít.</p>
			<p class="MLP_text ParaOverride-1">Proč by nesměl?</p>
			<p class="MLP_text ParaOverride-1">Je to hřích!</p>
			<p class="MLP_text ParaOverride-1">Ty věříš v&#160;takové věci?</p>
			<p class="MLP_text ParaOverride-1">Jaké věci?</p>
			<p class="MLP_text ParaOverride-1">V&#160;Boha!</p>
			<p class="MLP_text ParaOverride-1">Dvě stě sedm. Panebože, jestli jsi, ať vyjde. Ať se ukáže. Ani nemusí říct nic z&#160;toho všeho, ať se jenom usměje.</p>
			<p class="MLP_text ParaOverride-1">Věříš v&#160;něj?</p>
			<p class="MLP_text ParaOverride-1">Já nevím. Všichni říkají, že kdyby byl, nemohl by tohle všechno připustit.</p>
			<p class="MLP_text ParaOverride-1">A&#160;ty si to nemyslíš?</p>
			<p class="MLP_text ParaOverride-1">Třeba to je nějaký trest, Miriam.</p>
			<p class="MLP_text ParaOverride-1">Trest za co?</p>
			<p class="MLP_text ParaOverride-1">To ví jen on. Dvě stě čtyři. Zastavil jsem se, přendal si krabici z&#160;levé ruky do pravé. Co kdybych ji upustil?</p>
			<p class="MLP_text ParaOverride-1">Udělalo by to ránu, a&#160;ještě bych mohl předstírat, že sbírám rozsypané věci. Třeba půlhodinu bych tu mohl klečet a&#160;sbírat.</p>
			<p class="MLP_text ParaOverride-1">Miriam, objev se a&#160;usměj se na mě. Nic víc. Přísahám, nic víc nechci.</p>
			<p class="MLP_text ParaOverride-1">Příští den ode mě přijala můj hrnek, nebyl jsem si jist, jestli se usmála tak mile jako včera. Zhrozil jsem se. Co když mě už nemiluje? Proč by mě pořád měla milovat, když se já k&#160;ničemu neodhodlám? To ona mi stále znovu prokazovala svoji náklonnost. Ale co já?</p>
			<p class="MLP_text ParaOverride-1">Jedna odlivka, druhá, třetí, přece jen úsměv, hrnek nazpět do mé dlaně&#160;– jak tě miluju. Má božská Afrodito, já se jen ostýchám ti to povědět, ale už nikdy nikdo tě nemůže tak milovat jako já. Protože já tě miluju na smrt, má Miriam!</p>
			<p class="MLP_text ParaOverride-1">Večer začali roznášet transportní pásky. A&#160;potom den po dni. Nikdy ještě naše ghetto nepostihla taková pohroma. Tisíce lidí se ploužilo s&#160;cedulkami na prsou směrem k&#160;vlakovým kolejím.</p>
			<p class="MLP_text ParaOverride-1">A&#160;mezitím každé odpoledne tři odlivky zaslíbení, tři odlivky na znamení lásky, tři odlivky naděje. Vracel jsem se do svého pokoje a&#160;modlil se. Poctivě za všechny své blízké i&#160;za všechny vzdálené, ale za ni zvláště, za Miriam, aby k&#160;ní byl Bůh milostivý a&#160;nežádal si jejího života, a&#160;povolali všechny mé kamarády, většinu lidí, co jsem znal od vidění, kuchaře z&#160;kuchyně, muže, co vydával chleba. Chodby i&#160;dvory potichly, ulice se vyprázdnily, město zmrtvělo. Posledním transportem odjela také otcova sestřenice, maličká teta Sylva, i&#160;její manžel, co pracoval na proviantuře, necelé tři týdny byli spolu a&#160;tohle tedy měla být ta jejich svobodná svatební cesta. Ale snad, snažil jsem se vzpomenout si na otcova slova, je lepší trpět s&#160;láskou než radovat se bez ní, teď teprve jsem začínal chápat smysl toho, co opakoval po básníkovi. Ještě několik dní úzkosti, zda se znovu neobjeví poslové, nepřišli však a&#160;my oba jsme zůstali! Teď už nebudu váhat, konečně se odhodlám. V&#160;tom čase hrůzy jsem nemohl, neslušelo se hovořit o&#160;lásce, teď už mohu, musím, nebudu už přecházet kolem jejích dveří, oslovím ji přímo na místě, až mi bude vracet hrnek.</p>
			<p class="MLP_text ParaOverride-1">Dneska v&#160;šest hodin večer v&#160;průjezdu zadní brány, přijď, prosím tě, Miriam.</p>
			<p class="MLP_text ParaOverride-1">Ne!</p>
			<p class="MLP_text ParaOverride-1">Že, prosím tě, přijdeš, Miriam!</p>
			<p class="MLP_text ParaOverride-1">Ne!</p>
			<p class="MLP_text ParaOverride-1">Mohl bych tě někdy uvidět, Miriam? Třeba dneska v&#160;šest hodin večer u&#160;zadní brány. Přijdeš, viď?</p>
			<p class="MLP_text ParaOverride-1">Fronta se zkrátila, už nezůstal skoro nikdo, kdo by měl ještě nárok na hlt mléka.</p>
			<p class="MLP_text ParaOverride-1">Nohy mě sotva nesou, jen abych se v&#160;poslední chvíli nezalekl vlastní troufalosti. Už drží můj hrnek, otvírám ústa, jedna odlivka, ne ta velká, ta nejmenší. A&#160;ona, ona se na mě dívá bez úsměvu. Nepoznáváš mě snad? Polknu naprázdno, konečně se usměje, trochu smutně, jako by se omlouvala, vrací mi hrnec, jehož dno je pobryndáno hnusně namodralou vodnatou tekutinou. Ale to jsem přece já, Miriam, já, kterého…</p>
			<p class="MLP_text ParaOverride-1">Vzal jsem hrnek z&#160;její ruky a&#160;vracel se dlouhou chodbou, na jejímž konci před obloukovitým oknem už zase seděl slavný Holanďan se svou čtvrtečkou papíru.</p>
			<p class="MLP_text ParaOverride-1">Co si teď počnu?</p>
			<p class="MLP_text ParaOverride-1">Ještě jsem kráčel, ale všiml jsem si, že se vlastně nehýbám, nepřibližuji se ke starému malíři, spíše naopak, všechno kolem mě se začalo hýbat. Viděl jsem, jak se stařík na své židličce houpe jakoby zmítán vlnami, jak se sám mění ve svůj obraz a&#160;ten obraz pluje na vodní hladině, která se čeří.</p>
			<p class="MLP_text ParaOverride-1">Nevěděl jsem, co se to se mnou děje, jen to jsem chápal, že ona už mě nemiluje. V&#160;ústech se mi rozlila protivně nasládlá pachuť, tváře mi rychle odumíraly, také ruce, ještě jsem si uvědomil, že v&#160;nich neudržím ten lehounký, skoro prázdný hrnek, a&#160;zaslechl jsem, jak kov hlasitě zazněl o&#160;kamennou podlahu chodby.</p>
			<p class="MLP_text ParaOverride-1">Když jsem přišel k&#160;sobě, uviděl jsem nad sebou stařeckou tvář mistra Speera. Držel mě rukou pod zády, druhou rukou mi po čele sunul vlhkou studenou látku. „Copak, copak, chlapče?“ zeptal se.</p>
			<p class="MLP_text ParaOverride-1">Okamžik mi trvalo, než jsem se úplně vrátil do nemilosrdného světa. Ale mohl jsem prozradit skutečnou příčinu svého žalu?</p>
			<p class="MLP_text ParaOverride-1">„Tetu odvezli,“ šeptl jsem. „Musela do transportu. Ta, co se vdávala.“</p>
			<p class="MLP_text ParaOverride-1">Pan Speero pokýval bílou hlavou. „Bůh s&#160;ní,“ řekl tiše, „a s&#160;námi všemi.“</p>
			<p class="MLP_dopis_podpis_-I- ParaOverride-1"><span class="CharOverride-1">(1979)</span></p>
		</div>
</body>
</html>