<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>moje_prvni_lasky-10</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="moje_prvni_lasky-10" xml:lang="cs-CZ">
		<div class="Z-kladn--textový-r-meček">
			<p id="_idParaDest-9" class="MLP_uroven2_kapitola ParaOverride-1"><span class="CharOverride-1">Poprava koně</span></p>
			<p class="MLP_uroven3_nadpis ParaOverride-2"><span class="CharOverride-1">1</span></p>
			<p class="MLP_text_bez1radku ParaOverride-1">Jasný fialový záblesk, pootevřela oči do toho světla, bouřka, uvědomila si, bouřka k&#160;ránu, okna se slabě roztřásla, zdvihla se v&#160;ní svíravá úzkost, měla bych se jít schovat k&#160;mámě, napadlo ji mimoděk, jenže už ne, už dávno ne! Zavřela pevně oči a&#160;kupodivu náhle se k&#160;ní vrátil pocit z&#160;dob, kdy se ještě utíkala pod ochranu: uklidňující pocit, snad jej způsobila bouře anebo to, že dlela v&#160;úplné blízkosti snů, anebo to, že doba, kdy se ještě utíkala, vlastně nebyla tak dávná.</p>
			<p class="MLP_text ParaOverride-1">Pocit ji ovládl natolik, že dokonce vztáhla ruku do prázdna vedle sebe a&#160;zdálo se jí, že hmatá dlaň a&#160;slyší tichý dech; jaký asi bude den, který začíná bouřkou?</p>
			<p class="MLP_text ParaOverride-1">Když se podruhé vzbudí, je nejspíše úplné ráno, cítí teplo na víčkách, za zdí zní hádka, každodenní hádka.</p>
			<p class="MLP_text ParaOverride-1">Bosýma nohama šmátrá po parketách, do prstů vstupuje den, rozloha dne&#160;– mám dneska volno&#160;– a&#160;pak opět ten svíravý pocit: teď už neví, na co jej svést, kam před ním utéct, ale proč bych utíkala, nebudu na něj myslet, vždyť jsem to sama chtěla, stejně jsme se k&#160;sobě nehodili&#160;– i&#160;kdyby to, co udělal, neudělal.</p>
			<p class="MLP_text ParaOverride-1">Ale přesto se nemůže zbavit lítosti: jak to mohl udělat&#160;– klamat ji, když ho milovala a&#160;když jí tvrdil, jak ji miluje. Já bych to nikdy nedokázala.</p>
			<p class="MLP_text ParaOverride-1"><span class="MLP_znak_kurziva_11b CharOverride-1">Láska</span>, uvažuje, <span class="MLP_znak_kurziva_11b CharOverride-1">skutečná láska se nedá dělit, je úplná a&#160;trvá, i&#160;když možná já ji nikdy nepoznám, každému přece není přisouzeno prožít skutečnou lásku</span>, venku před oknem na uschlé větvi, která se podobá sově, se třpytí kapky. Ty si myslíš, že ne, že neprožiju, že dneska už nic takového nemůže být, ale já se dočkám, a&#160;potom takhle ráno&#160;– nakloní se nade mnou, můj milovaný, a&#160;položí mi ruku sem, až sem, a&#160;bude při mně celý a&#160;jeho teplo mě obemkne.</p>
			<p class="MLP_text ParaOverride-1">A&#160;stýská se jí, nemusí na nic myslet, stesk je v&#160;ní. Když se oblékne, vystoupá tiše po úzkých točitých schodech, které ústí až pod trámovím střechy před nizoučkými dveřmi. Tady je pokoj, kam se může utéct, není to vlastně pokoj, jen bývalá mansarda, střecha se sklání a&#160;malé okno je vysoko: začíná až ve výši krku a&#160;vlastně nízko končí, už ve výši čela; a&#160;není tu nic než krámy z&#160;dětství a&#160;plechové umývadlo, do něhož lze přinést z&#160;chodby vodu, jedna skříň, žehlicí prkno s&#160;propáleným potahem, houpací židle a&#160;obrovský kotouč modré šňůry, už ne z&#160;konopí a&#160;teprve ne z&#160;papíru, ale z&#160;umělé hmoty, šňůry vhodné na převázání balíků a&#160;rozsýpavých kufrů a&#160;také na věšení prádla a&#160;zoufalců; teď spočívala na skobě a&#160;její volný konec se sotva znatelně kolébal: trochu příšerné v&#160;té místnosti se zavřeným oknem i&#160;dveřmi. Ale ji uklidňuje sedět v&#160;houpací židli a&#160;pozorovat, jak svět natřený na vysoké pohlednici se komíhá nahoru a&#160;dolů.</p>
			<p class="MLP_text ParaOverride-1">Je teprve ráno a&#160;slunce svítí do očí a&#160;nad ním nebesa se dvěma oblaky, jež pomalu a&#160;věkovitě plynou, jezero bez břehu s&#160;propadávajícími se čluny, modrá poušť s&#160;karavanou bílých slonů, plavím se a&#160;putuju; v&#160;úplném tichu slyší nehlučnou práci písku, přesýpání modravých dun a&#160;zvolna jako fata morgána se vynořuje silueta první věže a&#160;komínek nabodnutý vzhůru a&#160;obrovský podstavec pro obrovskou sochu&#160;– bez sochy, ta krásná pamětihodnost, a&#160;níž a&#160;níž, dolů po střechách&#160;– to je moje město&#160;– až k&#160;řece a&#160;nad řekou barevné hranolky s&#160;celofánem a&#160;tramvaje&#160;– oprýskané termosky&#160;– auta a&#160;nepatrná hnutí splývavých bodů&#160;– to jsou lidé, kdybych sestoupila, byla bych jako oni a&#160;někdo by možná měl radost a&#160;řekl by: Už tu zůstaň, nevracej se, ale ne, mně je tu dobře, i&#160;když mezi vámi by mi bylo taky dobře, mně je tu nejlíp, tady jsem sama, když chci, a&#160;nebudu sama, když nebudu chtít; a&#160;až tak blízko nebe, a&#160;nakonec větev podobná sově, a&#160;výš a&#160;výš až po poslední siluetu poslední věže a&#160;komínek nabodnutý do nebes, je teprve ráno a&#160;slunce stoupá, den měl takový sinavý začátek, ale teď&#160;– je jako strom z&#160;vlhké hlíny, jako pole, jako střecha obrácená ven z&#160;města. Chtělo by se jí něco podniknout, něco musím podniknout v&#160;takovém dni; obléknu si tu bílou skládanou sukni a&#160;mohla bych se jít koupat, nejspíš s&#160;Markétou, anebo jen tak, postavím se na konečné, sama&#160;– proč ne sama, určitě mi zastaví a&#160;svezu se někam, a&#160;možná že bude mladý a&#160;že potom řekne: Já vlastně nejedu nikam, to bylo jen tušení dneska ráno. A&#160;já odpovím: Nejen vaše, ale i&#160;moje tušení, jenže nejspíš to bude naopak: nějaký úplně otrávený, ženatý pán; ale na tom nezáleží, vystoupím někde, aby tam byly skály, a&#160;polezu vzhůru a&#160;potom tam nahoře, jako když jsme bývali spolu, jenže já sama si teď lehnu daleko od všech cest do vlažné jetelové trávy a&#160;budu čekat; a&#160;zavře tedy za sebou tiše dveře toho pokoje, spíše mansardy, v&#160;níž se už jen konec šňůry bude tichounce kolébat za zavřeným oknem a&#160;zavřenými dveřmi.</p>
			<p class="MLP_uroven3_nadpis ParaOverride-1"><span class="CharOverride-1">2</span></p>
			<p class="MLP_text_bez1radku ParaOverride-1">Cestou k&#160;tramvaji, v&#160;bílé skládané sukni a&#160;v&#160;zelené blůze, musí okolo staré barabizny s&#160;<span class="MLP_znak_kurziva_11b CharOverride-1">Pozor, padá omítka</span> a&#160;se dvěma ošklivými anděly nad vchodem, chvíli váhá, potom projde kolem jednorukého vrátného, vlastně jsem neměla, ještě tu potkám toho jejího, o&#160;kterém nemám vědět, už se s&#160;ním ani moc netají chudák mamka, s&#160;tím tlustým holohlavým obejdou. Zaklepe na dveře, potom je otevře, vylije se z&#160;nich zmatený rachot psacích strojů a&#160;také bledě modré zářivkové světlo a&#160;cigaretový pach s&#160;pachem laciné kávy, ale nevstoupí.</p>
			<p class="MLP_text ParaOverride-1">„Co chceš, Kateřino?“</p>
			<p class="MLP_text ParaOverride-1">„Nic, já jen tak.“</p>
			<p class="MLP_text ParaOverride-1">Nad žlutou tváří váčky, ústa pečlivě namalovaná, celá je taková pečlivá a&#160;vlasy nedávno obarvené na černo, chce se ještě líbit.</p>
			<p class="MLP_text ParaOverride-1">„Já jedu ven, mami!“</p>
			<p class="MLP_text ParaOverride-1">„S&#160;kým?“</p>
			<p class="MLP_text ParaOverride-1">„Sama, mami!“</p>
			<p class="MLP_text ParaOverride-1">„Nelži!“</p>
			<p class="MLP_text ParaOverride-1">„No sama, neboj se!“</p>
			<p class="MLP_text ParaOverride-1">Ohlédne se a&#160;odstoupí trochu ode dveří: „Zase lžeš, proč mi lžeš i&#160;ty?“</p>
			<p class="MLP_text ParaOverride-1">„Já nelžu, my jsme se rozešli.“</p>
			<p class="MLP_text ParaOverride-1">„Tak dej na sebe pozor!“</p>
			<p class="MLP_text ParaOverride-1">„Proč mi nevěříš?“</p>
			<p class="MLP_text ParaOverride-1">„Netrap mě, Kačenko.“</p>
			<p class="MLP_text ParaOverride-1">Dveře se otevřou, čarodějnice s&#160;kávovou konvicí vypustí něco bledě modrého světla a&#160;rachot psacích strojů: <span class="MLP_znak_kurziva_11b CharOverride-1">To jsi ty Kateřino jak se máš děkuju dobře a&#160;sluší ti to úplná slečna kde jsi koupila tu sukni a&#160;větší seš než máma ukaž no skutečně to dělají ty moje vlasy že je tupíruju</span>.</p>
			<p class="MLP_text ParaOverride-1">„Nechceš něco provést, Káčo?“</p>
			<p class="MLP_text ParaOverride-1">„Nic, vůbec nic, mami.“</p>
			<p class="MLP_text ParaOverride-1">Kolem očí má vrásky zasypané pudrem, to kvůli tomu obejdovi, ale co má dělat, když jí táta zahýbá? „Vůbec nic, mami. Je tam hezky.“</p>
			<p class="MLP_text ParaOverride-1">„Co to s&#160;tebou je, Kačenko, jsi taková cizí. A&#160;vrať se včas.“</p>
			<p class="MLP_text ParaOverride-1">„Ano!“</p>
			<p class="MLP_text ParaOverride-1">Pozdraví jednorukého, venku je oslnivě&#160;– a&#160;podivně prázdno, hodina spěchu už minula: on asi teprve vstává, na kolejích se vstává pozdě, kdybych byla mohla taky studovat, mě by to bylo bavilo, nejradši biologii anebo literaturu, jenže by mě museli čtyři roky živit zrovna ti dva, a&#160;kde by na to vzali&#160;– chudáci inkousti. On musí mít něco pro svoji děvku a&#160;taky ona pro toho obejdu, když si chce ještě něco užít, radši se oběsit; termoska nejede ani v&#160;dálce, aspoň si zavolám.</p>
			<p class="MLP_text ParaOverride-1">Budka je prázdná, udělá si v&#160;ní pohodlí, loktem se opře o&#160;poličku a&#160;nohou o&#160;výstupek ve stěně, mám docela pěkné nohy, to vím, holky mi je závidí, když se svlíknu, a&#160;jenom jeden pětadvacetník. Mohla bych si zavolat, ale k&#160;čemu&#160;– to si jen tak hraju, že bys přišel k&#160;telefonu a&#160;křičel: Kdo tam, Katko, seš to ty&#160;– anebo ty, Libuše? Jaks to mohl udělat, kdybys mi to aspoň řekl, ale to už by stejně nic nezměnilo, co kdybych zavolala Markétě? Víš, co je nového, rozešli jsme se s&#160;Otou, představ si, že to už dva roky táhne s&#160;tou jejich tělocvikářkou, a&#160;já nic nevěděla; přes prázdniny, jak mi říkal, že jede kajak, to byl s&#160;ní. Řekla jsem mu sama: to nemá smysl, nikdy bych nemohla takhle&#160;– stejně jsme si nerozuměli, ty ses vždycky divila, jak s&#160;ním můžu, že jsem vedle něho jako ztracená. Teď to teprv cítím, věříš, teď mi je úplně skvěle, i&#160;když předtím…</p>
			<p class="MLP_text ParaOverride-1">Pán klepe na budku, úplný typ pána, určitě bije děti, počkej, dám ti pětadvacetník, já ho nespotřebovala, už se nezlob.</p>
			<p class="MLP_text ParaOverride-1">Termoska jede poloprázdná, zůstanu na plošině, začíná být horko. Stoupne si za řidiče, trochu přemýšlí o&#160;životě. <span class="MLP_znak_kurziva_11b CharOverride-1">Nejhorší není žít bez lásky, nejhorší je žít v&#160;lásce, která se rozložila a&#160;rozdrobená na kousky už je pouze břemenem. </span>Je hrdá na to, že se dovedla vymknout lásce, která by se určitě změnila v&#160;břemeno.</p>
			<p class="MLP_text ParaOverride-1">Vystoupí o&#160;stanici dřív, přejde kolem šeredné kolejní budovy&#160;– okno má zavřené, na spodní polovině polepené papíry, ale nezastaví se ani na okamžik, cítí se velice volná a&#160;svobodná: před ní leží celý den a&#160;leží před ní celý život, nepředstavitelně dní, které by mohly být ještě vším, ale teď nemyslí ani na to, myslí právě jen na dnešní den.</p>
			<p class="MLP_text ParaOverride-1">Auto jí zastavilo brzy, dokonce osobní, řidič v&#160;semišové bundě otevřel dvířka a&#160;prohlédl si ji jediným rychlým pohledem. Byl zřejmě spokojen, neboť se zeptal: „Kam jedete?“</p>
			<p class="MLP_text ParaOverride-1">„To je jedno.“</p>
			<p class="MLP_text ParaOverride-1">„Když jedno, tak jedno.“</p>
			<p class="MLP_text ParaOverride-1">Jel rychle a&#160;neustále mluvil, rozuměl zřejmě kožešinám a&#160;prodával a&#160;kupoval je v&#160;nejrůznějších končinách světa; poněkud dlouhý a&#160;suchý pro její vkus a&#160;taky snad starý, i&#160;když mu nebylo ani čtyřicet, mluvil velmi pomalu a&#160;uvážlivě, to se jí líbilo, takhle, jak si představovala, mluvili lidé, kteří něco viděli a&#160;snad i&#160;znamenali. Bylo nerozumné, že poslední dobou trávila všechen čas jen s&#160;Otou, jako by na světě nebyl nikdo jiný. <span class="MLP_znak_kurziva_11b CharOverride-1">Láska určitě nabízí největší štěstí, ale zároveň člověka zahltí sama sebou a&#160;on ve chvíli, kdy má pocit, že žije nejúplněji, přestává ve skutečnosti žít. Kolem něho uplývá nesčíslné možných chvil a&#160;příležitostí větších a&#160;úplnějších, než jsou ty, které žije, ale on je nevnímá.</span></p>
			<p class="MLP_text ParaOverride-1">Obilí ještě nedozrálo, muž teď mlčel, neznámá jména vesnic a&#160;chvějící se vzduch nad vozovkou, úzká údolí a&#160;les na vrcholcích, kdybych mohla takhle pořád jet: celý den a&#160;ráno znovu, stále a&#160;nevracet se nikdy, nevracet se nikam.</p>
			<p class="MLP_text ParaOverride-1">Muž se zeptal: „A&#160;vám je skutečně jedno, kam jedete?“</p>
			<p class="MLP_text ParaOverride-1">„Je!“ vytrhla se.</p>
			<p class="MLP_text ParaOverride-1">„Ukážu vám něco.“</p>
			<p class="MLP_text ParaOverride-1">Potom, i&#160;když měl vlastně čekat, co mu odpoví, zatočil prudce z&#160;hlavní silnice a&#160;řítil se dál v&#160;kuželu skoro bílého prachu.</p>
			<p class="MLP_text ParaOverride-1">Neměla ponětí, kam ji chce zavézt, bylo to nepatrně vzrušující: nevědět, kam jede, ani co se stane; auto ještě jednou zahnulo a&#160;blížilo se teď po rozbité polní cestě ke třem osamělým budovám.</p>
			<p class="MLP_text ParaOverride-1">Muž vystoupil, otevřel dveře a&#160;úplně zbytečně jí podal ruku, trochu jí přitom stiskl dlaň. Teprve nyní byl nápadně dlouhý, přímo stvořený na pivotmana: „Tohle jste určitě ještě neviděla.“</p>
			<p class="MLP_text ParaOverride-1">Vstoupili do dvora, pustého a&#160;prázdného, jeho prostor nepokrývalo nic než rezavějící pumpa a&#160;v&#160;rohu několik rolí drátěného pletiva; poněkud ji stísňovala ta pustota, byl to statek, <span class="MLP_znak_kurziva_11b CharOverride-1">v&#160;němž se mohlo vraždit</span>, muž kráčel před ní dlouhými, trochu směšně dlouhými a&#160;důležitými kroky. Prošli nízkým průjezdem a&#160;ocitli se najednou v&#160;podivném neuvěřitelném městě tisíců dřevěných klícek. „Počkejte chvíli tady!“ Ve vzduchu tkvěl pach zvířecích výkalů a&#160;ještě něčeho, co nedovedla rozeznat.</p>
			<p class="MLP_text ParaOverride-1">Před budovou, která se podobala garáži s&#160;příliš vysokým vchodem, anebo spíše hangáru pro jedno jediné zapomenuté letadlo, stál uvázán u&#160;kůlu s&#160;ještě neoloupanou kůrou šedivý kůň.</p>
			<p class="MLP_text ParaOverride-1">Neviděla nikdy podobnou barvu&#160;– jako když černou hlínu pokryje vrstva jinovatky. Chtěla se pustit k&#160;tomu krásnému zvířeti, ale její muž se již vracel, opět těmi směšně a&#160;důležitě dlouhými kroky, byla vlastně ráda, že se vrací, protože na tomto místě ležela zvláštní, nevysvětlitelná tesknota, a&#160;za ním poklusával olysalý tlouštík se svazkem klíčů.</p>
			<p class="MLP_text ParaOverride-1">„Takové pěkné hosty…,“ řekl tlouštík, „slečna je zvědavá na naše norky,“ a&#160;vstoupili drátěným vchodem mezi klece, jež čněly na vysokých zkřížených nohách a&#160;v&#160;nichž zmateně a&#160;bezhlavě pobíhala osamělá hnědá zvířata.</p>
			<p class="MLP_text ParaOverride-1">Její muž se nepokrytě radoval z&#160;té podívané, vykládal bez ustání o&#160;těch masožravých zvířátkách&#160;– snad kvůli ní, snad se chtěl ukázat před druhým mužem, a&#160;tak kráčeli bludištěm samovazeb, z&#160;nichž nebylo pro ty vevnitř úniku. Bylo jim prý dopřáno přesně devět měsíců života, neboť v&#160;tom věku byly jejich kožíšky nejnádhernější. Cítila, jak v&#160;ní roste lítost, jako vždy, když viděla uvězněná zvířata.</p>
			<p class="MLP_text ParaOverride-1">Potom došli k&#160;řadě, kde v&#160;každé kleci pobíhal párek těch zvířátek, tady máme nemocné, řekl její muž, ve společnosti se rychleji uzdraví než v&#160;samotě, a&#160;ti dva pokračovali ve své obchůzce, na ni snad zapomněli a&#160;ona tedy zůstala u&#160;těch párků, které jenom nemoc vykoupila z&#160;jejich úplné samoty. <span class="MLP_znak_kurziva_11b CharOverride-1">Člověka k&#160;lásce taky často dožene jenom samota a&#160;člověk se vlastně zmítá mezi svobodou a&#160;samotou&#160;– jenže nejčastěji ztratí svobodu a&#160;neunikne samotě</span>, tohle jsem asi někde četla, ale teď to vím, teď to cítím.</p>
			<p class="MLP_text ParaOverride-1">Oba muži se už ztratili v&#160;bludišti a&#160;ona se pustila jednou z&#160;páchnoucích zvířecích uliček nazpět, až se znovu ocitla na místě, kterým sem vstoupili a&#160;kde spatřila ušlechtilou postavu šedého koně.</p>
			<p class="MLP_text ParaOverride-1">Stál tu se svěšenou hlavou. Přistoupila až k&#160;němu, nikdy se nebála velkých zvířat, jenom pavouků, housenek a&#160;žab, všimla si, že jedno oko má potažené neprůhlednou blanou, a&#160;napadlo ji, že to je asi starý kůň&#160;– a&#160;jinovatka na jeho srsti je vlastně jenom znakem stáří; uvázán byl velmi krátkou šňůrou, vlastně dlouhou, ale většina šňůry byla omotaná kolem kůlu, a&#160;také přední nohy měl spoutány tlustým provazem. I&#160;on byl vězněm, ale s&#160;ním cítila ještě větší účast nežli s&#160;těmi nepatrnými zvířátky v&#160;klecích; kůň měl ve svém zbylém oku něco, co připomínalo člověka: nemohla to ovšem být moudrost, snad to byl smutek nebo úzkost&#160;– snad jenom bolest anebo únava, nejspíše to byla únava.</p>
			<p class="MLP_text ParaOverride-1">Vyštrachala v&#160;kabelce pytlík se sladovými cukrátky, kůň je slízl z&#160;její dlaně unaveným pohybem šedých pysků a&#160;díval se nepohnutě na ni svým jediným okem a&#160;ona mu položila ruku na šíji, hmatala teď tep krve velkého zvířete a&#160;slyšela jeho dech a&#160;objala ji jeho vůně&#160;– pocítila náhle něco podobného něze nebo dokonce lásce anebo aspoň teplému konejšivému přátelství: „Ty moje zvíře,“ mluvila polohlasně, „můj bratříčku, ty hloupej koni,“ a&#160;kůň jako by zpomalil svůj dech a&#160;jeho obrovské tělo se chvělo.</p>
			<p class="MLP_text ParaOverride-1">Potom se v&#160;podivném hangáru před ní otevřela vrata a&#160;z&#160;vrat vystoupili dva muži v&#160;modrobíle pruhovaných pláštích.</p>
			<p class="MLP_text ParaOverride-1">„Skamarádil se, mrcha,“ řekl jeden z&#160;nich.</p>
			<p class="MLP_text ParaOverride-1">Musila ustoupit o&#160;několik kroků a&#160;pozorovala, jak muži odmotávají šňůru z&#160;kůlu s&#160;dosud neoloupanou kůrou a&#160;jak táhnou koně směrem k&#160;otevřeným vratům.</p>
			<p class="MLP_text ParaOverride-1">Chtěla za nimi něco zavolat, ale kůň se v&#160;té chvíli zastavil, vzepřel se a&#160;zaržál.</p>
			<p class="MLP_text ParaOverride-1">„Tak, mrcho, svině jankovitá,“ řvali a&#160;kůň stál jakoby zaražený do země, pohazoval svou unavenou, stříbrnou hlavou a&#160;ržál. Jeden z&#160;chlapů se otočil k&#160;ní a&#160;řekl přátelsky: „Cítí krev, bestie, a&#160;tak se mu nechce!“</p>
			<p class="MLP_text ParaOverride-1">Tu náhle pochopila, co ti dva jsou, a&#160;že by měla něco udělat, aby koně zachránila, i&#160;když věděla, že nemůže udělat nic.</p>
			<p class="MLP_text ParaOverride-1">Mohla jen odejít, měla by odejít, aby alespoň neviděla to, co se stane, ale nedokázala se pohnout od kůlu s&#160;dosud neoloupanou kůrou a&#160;hleděla, jak muži od stropu hangáru spouštějí kladku, jak přes její kolo přehazují lano, jehož druhý konec ve tvaru smyčky poutal šíji koně, a&#160;dívala se bez hnutí, jak muži začínají táhnout, a&#160;viděla, jak napínají všechny síly a&#160;jak také kůň sbírá všechny síly, viděla jeho napjaté žíly, a&#160;potom jak se kůň zvolna&#160;– příšerně a&#160;lidsky&#160;– vztyčuje na zadní nohy zvedán strašlivým lanem, jak jeho kopyta v&#160;hrůze buší o&#160;zem a&#160;pak se jen třepotají v&#160;prázdnu, slyšela řev toho zvířete, zoufalý koňský řev, nářek úzkosti, marné prosby, řev, jenž nebyl předtuchou, ale jistotou, a&#160;potom se dívala, jak se kůň podivnými, nepřirozenými skoky blíží jícnu vrat. Slitujte se! Ach, panebože, ať aspoň zavřou ta vrata potom, a&#160;skutečně v&#160;tom okamžiku se vrata zavřela za oběma muži i&#160;za odsouzeným, a&#160;ona čekala, i&#160;když nevěděla nač, a&#160;potom to náhle přišlo: ani výkřik, ani řev, ale pád, temný, dunivý pád těžkého těla na kamennou zem, a&#160;to tedy byl konec; najednou necítila své vlastní tělo, vznášela se, až klesla do měkké písečnaté půdy, ale stále se nad hlavou držela ochablýma rukama kůlu a&#160;přitiskla rty k&#160;drsné tvrdé kůře a&#160;drtila ji pak zuby, až se dohryzala hořkého dřeva.</p>
			<p class="MLP_text ParaOverride-1">A&#160;pád duněl a&#160;nesl se a&#160;rozléhal se v&#160;ní, až přehlušil všechno, co bylo, a&#160;všechno, co kdy bude; byla si jista, že nikdy nepřestane znít, neboť to nebyl zvuk, jaký způsobují věci, byl to zvuk, který vycházel z&#160;prázdna jen slabě zakrytého dveřmi: byl to hlas tmy, do níž jsou vlečeni bezbranní.</p>
			<p class="MLP_text ParaOverride-1">Pak uslyšela znovu skřípavý zvuk vrat a&#160;vzhlédla s&#160;jakousi marnou a&#160;hrůznou nadějí, ale neuviděla nic než dva muže v&#160;modrobílých pruhovaných pláštích, jak táhnou malé žebřiňáky, a&#160;na každém z&#160;žebřiňáků ležely kovové necky přikryté zakrvácenou plachtou. Vstala tedy, a&#160;ačkoliv si stále ještě nebyla vědoma vlastního těla, rozběhla se podivně nepřirozenými skoky do prázdna před sebou.</p>
			<p class="MLP_uroven3_nadpis ParaOverride-1"><span class="CharOverride-1">3</span></p>
			<p class="MLP_text_bez1radku ParaOverride-1">K&#160;večeru, zatáhlo se opět a&#160;slunce zmizelo za kouřovou clonou, ji vysadili vojáci hned na kraji města, něco za ní ještě volali; netušila ráno, že se vrátí tak brzy, za tak úplného světla a&#160;v&#160;takové náladě&#160;– kam teď půjdu, musím za někým jít, mohla bych do kina, ale co v&#160;kině sama, taky se musím najíst, najím se a&#160;pak zavolám Markétě; jenže o&#160;čem budeme mluvit? V&#160;postranní uličce špinavá špeluňka, co sama u&#160;stolu, ale přece nepůjdu domů koukat se na ty dva.</p>
			<p class="MLP_text ParaOverride-1">Sedí za neprostřeným stolem, ušpiněný číšník nosí piva a&#160;pro ni dršťkovou polévku; prsty se jí trochu chvějí: mám teda hlad, ještě že jím, že můžu jíst, i&#160;když je to hnusné a&#160;odporné maso.</p>
			<p class="MLP_text ParaOverride-1">Chtěla o&#160;něčem přemýšlet, aspoň o&#160;nějaké knížce anebo filmu, myslet na muže v&#160;semišové vestě, na město malých dřevěných klecí, ten pach… A&#160;už tu stojí před ní s&#160;šedivou srstí a&#160;s&#160;dlouhou hřívou, není teď přivázaný, volně se pase, pohazuje svou jednookou hlavou a&#160;louka se táhne od obzoru k&#160;obzoru a&#160;obzor je temný jako čára vedená prostředkem noci; od sousedního stolku se k&#160;ní upírá mužík s&#160;mrtvolnou tváří.</p>
			<p class="MLP_text ParaOverride-1">„Seš studentka?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Tak se pojď posadit!“</p>
			<p class="MLP_text ParaOverride-1">„Mám tu talíř,“ a&#160;netouží nijak ocitnout se vedle toho člověka, i&#160;když je to koneckonců jedno, podobá se trochu tomu máminýmu obejdovi, takhle asi vysedávají, chudák máma, když se jí pak dotkne tou žlutou pazourou.</p>
			<p class="MLP_text ParaOverride-1">„Bojím se, že seš přece jen studentka,“ mluví vysokým, skoro ženským hlasem, „nechceš si sednout s&#160;člověkem,“ ale mámě je asi smutno, je opuštěná, já jí stačit nemůžu, chybí jí láska, a&#160;to je tedy ta láska, ta nebeská láska, vzala talíř a&#160;posadila se ke stolku toho chlapíka.</p>
			<p class="MLP_text ParaOverride-1">„Prodáváš?“</p>
			<p class="MLP_text ParaOverride-1">„Ne!“</p>
			<p class="MLP_text ParaOverride-1">„Myslel jsem si to, seš studentka.“</p>
			<p class="MLP_text ParaOverride-1">„Co je vám do toho?“ utrhne se. Kdyby byla studentka, ale co na tom záleží, co na tom záleží, čím jsem, čím právě teď jsme&#160;– a&#160;slyší ten dunivý pád, objevuje se odnikud a&#160;nikdo ho zřejmě neslyší&#160;– když víme, čím jednou budeme.</p>
			<p class="MLP_text ParaOverride-1">„Taky jsem moh studovat, jenže mě nedali, musel jsem za povozníka. A&#160;nemám je rád,“ pištěl, „ty mudrlanty. A&#160;na člověka se vytahujou. A&#160;co by byli bez nás? Seš sekretářka, co?“</p>
			<p class="MLP_text ParaOverride-1">„Nejsem nic,“ řekla a&#160;byla to pravda, nic srkající dršťkovou polévku. Ale co budu? Anebo už zůstanu nic až do chvíle, ne, na to nebudu myslet.</p>
			<p class="MLP_text ParaOverride-1">„Ale loni na Petříně jsme se s&#160;nima pobavili, svítili jsme si na ně rachejtlema a&#160;tahali je z&#160;křoví.“</p>
			<p class="MLP_text ParaOverride-1">„Co udělali?“ zeptala se.</p>
			<p class="MLP_text ParaOverride-1">„Co udělali, co udělali…,“ a&#160;ona si náhle vzpomněla na pokojík skoro až v&#160;nebi s&#160;houpací židlí a&#160;s&#160;oknem, které začíná ve výši krku a&#160;končí se ve výši čela, a&#160;s&#160;obrovským kotoučem modré šňůry, jejíž volný konec se vždy zachvíval, snažila se vzpomenout si, kdy byla naposledy tam nahoře, a&#160;zdálo se jí neuvěřitelné, že ta dávná doba byla dnešním ránem.</p>
			<p class="MLP_text ParaOverride-1">„Měli už zvolenýho předsedu vlády,“ ozval se mužík, „tak to měli vymyšlený, celou vládu i&#160;s&#160;ústředním výborem.“</p>
			<p class="MLP_text ParaOverride-1">„Vy jste je bili?“</p>
			<p class="MLP_text ParaOverride-1">„Tak pozor, pozor,“ vyjel na ni, „tady se ptám já.“ Potom řekl: „Kdyby studoval můj syn, ten by se nekurvil jako oni, kdybys je viděla, co dělají na těch svých kolejích, vezmou třeba takovou štětku…“</p>
			<p class="MLP_text ParaOverride-1">Konečně dojedla polévku, musím odejít, vstát a&#160;odejít; ale kam? Vrátím se domů… Anebo pojedu k&#160;němu. On mě má trochu, aspoň mě měl trochu rád. Jenže jsme se rozešli, nemůžu k&#160;němu jít…</p>
			<p class="MLP_text ParaOverride-1">„Seš kadeřnice, viď! Kdyby sis chtěla přivydělat,“ řekl náhle mužík svým vysokým ženským hlasem a&#160;oči mu poněkud povystoupily, „bydlím tady kousek, a&#160;nic,“ mluvil rychle, „a nic&#160;– jenom by sis sundala sukýnku… Tak pozor,“ vyhrkl, „tak pozor, slečno!“ Došla k&#160;oprýskanému pultu a&#160;tam na skleněnou vitrínku nad oplatkové řezy a&#160;sušenky v&#160;čokoládě položila pětikorunu.</p>
			<p class="MLP_text ParaOverride-1">„Nic si z&#160;něho nedělejte,“ řekl výčepní, „on je, víte, trochu kripl. Nemůže to, prostě tamto, že jo,“ a&#160;ona rychlými krůčky proběhla mezi stoly.</p>
			<p class="MLP_text ParaOverride-1">Když potom stoupala po schodech koleje, kolem odřeného rohu a&#160;špatně natřeného zábradlí, blížila se pocitu mnohokrát opakované naděje; může ji mít stále ještě rád, i&#160;když vlastně teď nevěděla, co to znamená: má stále rád, ale snad mě čeká, a&#160;až přijdu, řekne: Cos dělala ten celý týden, jsem rád, že už jsi tady. Ani nevím, proč jsem tady a&#160;jak to, že jsem tady, jenom najednou jsem ležela hlavou v&#160;písku a&#160;napadlo mě, že ty budeš ke mně aspoň chvíli milostivý, ačkoliv jsi mě zradil, a&#160;vyslechneš mě, i&#160;když budu mlčet; na chodbě hoří dva vařiče, černoch v&#160;bílých teniskách a&#160;v&#160;nachových trenýrkách, za přivřenými dveřmi hřímá džeztrubka.</p>
			<p class="MLP_text ParaOverride-1">„Tak tys přišla? Přece jen jsi dostala rozum!“ V&#160;teplákách, trochu sražený v&#160;ramenou, sebevědomý přeborník na bradlech: Byla to ale blbina takhle trucovat, přece víš dneska. Nesmíš to tak brát…</p>
			<p class="MLP_text ParaOverride-1">Fotografiemi přelepené spodní poloviny oken, nelad rozházených knížek a&#160;skript, na zdi mistři sportu a&#160;vyřezávaný volský roh, na poličce skleněná krabička s&#160;malovanými květy a&#160;ptáky, sypali do ní popel od cigaret.</p>
			<p class="MLP_text ParaOverride-1">„Jsi úplně jak malá, Katko, myslíš pořád, na co nemáš, i&#160;když to s&#160;tebou nesouvisí.“</p>
			<p class="MLP_text ParaOverride-1">„Ale to se mě přece týká, když máš jinou.“</p>
			<p class="MLP_text ParaOverride-1">„Jsi hloupá, záleží jenom na tom, co je mezi námi. Jenom na tom.“</p>
			<p class="MLP_text ParaOverride-1">A&#160;ticho, džeztrubka z&#160;chodby, černoch za dveřmi píská monotónní melodii, za oknem večer, honili je po Petříně, ale já nejsem studentka, nebudu stavět mosty, nebudu odříkávat jména králů ani rodů, a&#160;je to jedno, je to jedno, mé království jsou bílé a&#160;růžové karty v&#160;sále s&#160;bledě modrým světlem, o&#160;půl páté den co den oprašovat sukni, opráším zítra sukni a&#160;budu čekat na milosrdné zablesknutí přízně, dostaví-li se, před branami čekat, rozhlížet se a&#160;čekat stále znovu, nepokořeně čekat a&#160;občas kývnout k&#160;malé toporné nestoudnosti a&#160;k&#160;velkému klamu, jako je ten tvůj, a&#160;čekat a&#160;čekat a&#160;čekat, až jednoho dne přijdou ti dva, dva muži v&#160;modrobílých pruzích, a&#160;přehodí provaz a&#160;počnou táhnout, ne, nechci na to myslet, na to, co bude, na to, co musí přijít, nechci na to myslet.</p>
			<p class="MLP_text ParaOverride-1">„Už jsem tu třetí den sám,“ řekl, „tak dlouho jsme na to čekali, a&#160;pak sis akorát postavila hlavu. Jedlas něco?“</p>
			<p class="MLP_text ParaOverride-1">Ve skříňce má víno&#160;– to nejlevnější ovšem a&#160;včera na kontrolních závodech byl na kruzích druhý.</p>
			<p class="MLP_text ParaOverride-1">„Já už zase půjdu.“</p>
			<p class="MLP_text ParaOverride-1">Sedí však na špinavé posteli, druhá je ustlaná a&#160;rovná jako rakev, přesednu si na ni a&#160;budu se na tebe jenom dívat. Nechce se mi tu zůstat, ale kam mám odejít? A&#160;tak tedy pije víno, laciné a&#160;trpké, nechutná jí vůbec, ani mnoho úlevy s&#160;ním nepřichází, jen trochu malátnosti a&#160;také pomalé rozmazávání dne a&#160;dní. Teď už můžeš mluvit, o&#160;čem chceš, můžeš se mě dotýkat i&#160;mě líbat.</p>
			<p class="MLP_text ParaOverride-1">„Proč jsi to udělala? Proč jsi utekla?“</p>
			<p class="MLP_text ParaOverride-1">„Však to víš.“</p>
			<p class="MLP_text ParaOverride-1">„Jsi jako malá, Katko. Co vlastně chceš?“</p>
			<p class="MLP_text ParaOverride-1">Jde a&#160;zhasíná, jsme chyceni ve tmě jako dva norci, za okny svítí okna, už vím, proč polepili spodní půlky skel, a&#160;za zdí džeztrubka.</p>
			<p class="MLP_text ParaOverride-1">„Já pustím rádio, aby nebylo slyšet…“</p>
			<p class="MLP_text ParaOverride-1">„Co nemá být slyšet?“</p>
			<p class="MLP_text ParaOverride-1">„Seš hloupá, Kateřino, nebo ty se jen tak tváříš…“ Unese ji docela lehce a&#160;teď tedy leží vedle sebe, rádio hraje, kdosi kráčí po chodbě, určitě černoch v&#160;nachových trenýrkách, džeztrubka umlkla, kdyby bylo ticho, slyšela bych tvůj dech, bože, jsem tady u&#160;tebe, jak jsem se tu vzala? Ale někam jsem musela jít, nechtěla jsem zůstat sama, proto jsem tady, aspoň na jednu noc, jakou jsem měla volbu pro tu­hle noc, a&#160;ty budeš ke mně chvíli milostivý po tenhle večer a&#160;tuto noc, budeme milenci ještě na jednu noc; řekni mi aspoň něco, nemlč, je mi úzko pod cizí hudbou na cizí posteli; a&#160;leží tady vedle sebe, líbá ji: <span class="MLP_znak_kurziva_11b CharOverride-1">jsi hezká holčičko pojď víc ke mně chtěla bych ti vidět do tváře pojď víc ke mně ano a&#160;řekni máš mě rád ty jsi hloupá tak se ptát hloupá že jsem přišla ne že se ptáš.</span></p>
			<p class="MLP_text ParaOverride-1">Ale já tě snad přece jen mám ráda a&#160;řekla bych ti to, kdybys i&#160;ty mi to řekl, ale ty mlčíš a&#160;jenom bloudíš rukama po mém těle a&#160;nic, nic, <span class="MLP_znak_kurziva_11b CharOverride-1">sukýnku by sis sundala</span>, ale já jsem ráda, zvedáš mě pryč z&#160;toho dne, zvedáš mě k&#160;sobě, a&#160;tak mě líbej&#160;– to bych chtěla, tak bych to chtěla, <span class="MLP_znak_kurziva_11b CharOverride-1">můj miláčku.</span></p>
			<p class="MLP_text ParaOverride-1">A&#160;leží tedy vedle sebe už polonazí, v&#160;nízké místnosti se zakrytými okny je stejně k&#160;zalknutí, bloudí po jejím těle s&#160;radostí, že přišla, hudba dozněla, hlas mrákotně předříkává: <span class="MLP_znak_kurziva_11b CharOverride-1">… qui es aux cieux! Que ton nom soit sanctifié…</span>, ona má přivřené oči a&#160;čeká na tu chvíli, upjatá k&#160;ní, a&#160;její zrak vytřeštěný dovnitř sleduje každé hnutí srdce a&#160;puls krve a&#160;tu náhle z&#160;hlubiny noci vytryskne dunivý pád, ohlušivý hukot rozevírajících se vrat a&#160;už čekají ti dva: usměvaví a&#160;rozkročení, lana stoupají vzhůru, smyčky se kývají, lahodně se kývají: <span class="MLP_znak_kurziva_11b CharOverride-1">jaká jsi krásná máš tělo jako hedvábí k&#160;čemu k&#160;milování k&#160;čemu</span>, a&#160;ti dva už se houpou k&#160;ní, <span class="MLP_znak_kurziva_11b CharOverride-1">ukaž hlavičku a&#160;hrdlo máš bílé i&#160;v&#160;té tmě k&#160;čemu k&#160;milování</span>, ticho, kněz už se domodlil&#160;– ticho a&#160;varhany.</p>
			<p class="MLP_text ParaOverride-1">„Ty pláčeš, Katko, a&#160;proč?“</p>
			<p class="MLP_text ParaOverride-1">Jsou pryč, za okny svítí okna, ležíš vedle mě, jako všichni milenci zemdleně lehávají, tak to je, tak to bývá, i&#160;když jsem to nikdy neviděla, vím to, tak to bývá, a&#160;oni odcházejí a&#160;ztrácejí se a&#160;budou se zase vracet, ti dva pruhovaní, a&#160;budou čekat, až jednoho dne dosáhnou i&#160;ke mně a&#160;ten provaz se zadrhne kolem mého hrdla, a&#160;už stoupám, navždy a&#160;úplně stoupám a&#160;ty mě nezadržíš, nikdo mě nezadrží, nikdo a&#160;nic, a&#160;tedy vrata se navždy zavřou, už to vím, už jsem to pochopila, už jsem to všechno pochopila.</p>
			<p class="MLP_text ParaOverride-1">„Jsi hloupá, Kateřino, příště se ti to bude líbit.“</p>
			<p class="MLP_uroven3_nadpis ParaOverride-1"><span class="CharOverride-1">4</span></p>
			<p class="MLP_text_bez1radku ParaOverride-1">Je úplná tma a&#160;ticho, ti dva doma spí&#160;– máma, kdyby se vzbudila, snad bychom plakaly, ale proč&#160;– ona má svoje, ty stejné návraty, kolik takových návratů. Neotevře tedy ani dveře, vystoupá po úzkých točitých schodech, střecha se sklání a&#160;okno je malé a&#160;vysoko a&#160;není tu nic než krámy z&#160;dětství a&#160;plechové umývadlo, do něhož lze přinést z&#160;chodby vodu, a&#160;jedna skříň, žehlicí prkno s&#160;propáleným potahem, houpací židle a&#160;obrovský kotouč modré šňůry, už ne z&#160;konopí a&#160;teprve ne z&#160;papíru, ale z&#160;umělé hmoty mnohokrát pevnější než nejpevnější přírodní materiál, šňůry vhodné na převázání balíku se starými hadry a&#160;rozsýpavých kufrů a&#160;také na věšení prádla a&#160;zoufalců.</p>
			<p class="MLP_text ParaOverride-1">Je unavená, taková podivná, beznadějná únava, která se ani netěší na spánek. Rozsvítí, je jí divné, že v&#160;tomhle pokoji byla minulého rána, jako by se to stalo v&#160;dávno uplynulém čase, na jehož konci stanula, anebo spíše jako by již stála na počátku zcela jiného času, svléká se pomalu, ačkoliv si ještě neroztáhla postel, na sukni objeví ohavnou temně rudou, už téměř zčernalou skvrnu, taková to byla krásná sukně, a&#160;chce se jí plakat nad bílou skládanou sukní a&#160;nad únavou a&#160;nad sebou a&#160;jde na chodbu a&#160;napustí umývadlo plné vody a&#160;potom vezme ten veliký kotouč modré šňůry, ale sotva odvine několik metrů, zmocní se jí ošklivost a&#160;šňůru opět svine, a&#160;když pak zapere skvrnu, přehodí sukni přes žehlicí prkno. Co mám teď dělat?</p>
			<p class="MLP_text ParaOverride-1">Zhasne a&#160;posadí se do houpací židle a&#160;tu ji napadne, že láska je vlastně jako život, člověk ví, že skončí špatně, že se skončí příliš brzy, že není naděje v&#160;jeho trvání, a&#160;přece jej žije; a&#160;člověk tedy miluje&#160;– jako žije&#160;– s&#160;touhou po trvání a&#160;bez naděje na trvání, miluje se zavřenýma očima a&#160;s&#160;úzkostí, která prolíná štěstí, a&#160;nemyslí a&#160;nechce myslet.</p>
			<p class="MLP_text ParaOverride-1">Zavřeným oknem se vkrádá noční vzduch, tak blízko pod nebem, ale hvězdy jsou matné, v&#160;nesmírné dálce svitne sinavý zášleh ztraceného blesku a&#160;opět tma, tiché přesýpání tmy, a&#160;zvolna jako fata morgána vynořuje se silueta první věže a&#160;komínek nabodnutý vzhůru a&#160;podstavec pro sochu bez sochy, a&#160;níž a&#160;níž, okna jsou temná, za nimi spějí oni všichni: co stavějí pomníky a&#160;co je bourají, a&#160;ti, co rozsvěcují světla, a&#160;ti, kteří je zhasínají, a&#160;ti, kteří se učí, a&#160;ti, kteří nenávidí všechny, kdo se učí, a&#160;ti, kteří prchají k&#160;lásce, a&#160;ti, kdo lásku nepoznali, a&#160;ti, kteří klamou, a&#160;ti, kdo před klamem utíkají k&#160;ubohým obejdům, aby našli aspoň účast, a&#160;ti v&#160;pruhovaných šatech, a&#160;ti, kdo jim přihlížejí, a&#160;ti, co čekají na jejich příchod v&#160;bolestné úzkosti, a&#160;ti, kteří z&#160;úzkosti mučí vlastní lásku.</p>
			<p class="MLP_text ParaOverride-1">A&#160;já sestupuji a&#160;jsem jako oni pod slabě zářícími lucernami, a&#160;někdo mě uvidí a&#160;řekne: Jsi naše sestřička, jsi tam tak sama, pojď, a&#160;já půjdu kamkoliv, ale půjdu&#160;– a&#160;budu se vznášet a&#160;padat, dokud…, a&#160;výš a&#160;výš až po poslední siluetu poslední věže a&#160;komínek nabodnutý vzhůru, a&#160;hvězdy, nepatrné nesmírné hvězdy, a&#160;musí před nimi přivřít oči a&#160;hvězdy zvolna hasnou, a&#160;místo toho tu stojí před ní s&#160;šedivou srstí a&#160;dlouhou šedivou hřívou, zem poprášená jinovatkou, louka se táhne od obzoru k&#160;obzoru a&#160;po ní se sune celé nesmírné stádo stejně ztepilých zvířat a&#160;ona leží uprostřed té louky a&#160;dívá se, a&#160;nechápe, jak někdo může zabíjet tyto překrásné tvory pro nepatrná a&#160;ošklivá zvířata v&#160;klecích, a&#160;dívá se, jak koně pohazují svými hrdými hlavami, a&#160;vidí, jak v&#160;nesmírném stádu se blíží k&#160;sobě a&#160;vzdalují se opět, a&#160;jak někteří se dotýkají navzájem hlavami, a&#160;vidí, jak se milují&#160;– koně&#160;– uprostřed louky, uprostřed jediného svého dne, jediné své noci, s&#160;hebkými šíjemi, ti volní koně, milenci na jedinou noc uprostřed dlouhé věčné mlčenlivé noci, a&#160;vidí tenkonohá hříbata, která pádí uprostřed stáda, bratříčkové moji, šeptá si a&#160;necítí už úzkost, její únava se vpila do stébel louky a&#160;ona je lehká tak, že může padat i&#160;vznášet se, a&#160;tak spí zpola svlečená v&#160;houpací židli, zatímco za průhledem ve střeše svítá a&#160;do pokoje padá trochu vlhké nevonné městské ráno a&#160;volný konec modré šňůry se tichounce kolébá v&#160;neviditelném proudění vzduchu.</p>
			<p class="MLP_dopis_podpis_-I- ParaOverride-1"><span class="CharOverride-1">(1964)</span></p>
		</div>
</body>
</html>