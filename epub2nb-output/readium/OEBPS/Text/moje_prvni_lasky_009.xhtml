<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>moje_prvni_lasky-6</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="moje_prvni_lasky-6" xml:lang="cs-CZ">
		<div class="Z-kladn--textový-r-meček">
			<p id="_idParaDest-5" class="MLP_uroven2_kapitola ParaOverride-1"><span class="CharOverride-1">Hra na pravdu</span></p>
			<p class="MLP_text_bez1radku ParaOverride-1">Nastoupil jsem u&#160;Libeňské sokolovny do tramvaje číslo čtrnáct, v&#160;ruce tři karafiáty, které v&#160;parném odpoledni rychle uvadaly. Dívka, se kterou jsem se pokoušel chodit už téměř rok, během něhož mne dvakrát opustila a&#160;dvakrát se ke mně vrátila, nepřišla na schůzku. Nejspíš se rozhodla opustit mě potřetí.</p>
			<p class="MLP_text ParaOverride-1">Poslední dobou jsem se marně snažil udržet pohromadě své jistoty.</p>
			<p class="MLP_text ParaOverride-1">Když skončila válka, která se protáhla mým dětstvím jako jedovatý had, zdálo se mi, že nadchází nový věk&#160;– v&#160;něm skončí všechna nespravedlnost a&#160;utrpení; aniž jsem si to uvědomoval, toužil jsem se vrátit do stavu bezúhonných představ a&#160;důvěry v&#160;laskavou podstatu světa, v&#160;němž dobro přemáhá zlo a&#160;pravda vždy vítězí.</p>
			<p class="MLP_text ParaOverride-1">Kdo touží z&#160;celé duše, nalézává, i&#160;já nalezl. Už jsem si v&#160;tom světě přebýval, vkročil jsem do zaslíbené země, byl jsem bezstarostně šťastný z&#160;pouhého vědomí, že nemusím žít v&#160;neustálém očekávání konečného ortelu; ani jsem nepostřehl, že už opět nadešel čas ortelů.</p>
			<p class="MLP_text ParaOverride-1">Potom však, několik dní po smrti tolik oslavovaného generalissima, si přišlo šest pracovníků Bezpečnosti pro otce. Od toho dne jsme ho už nespatřili. Obviněn z&#160;neuvěřitelných hospodářských zločinů, čekal už čtvrtý měsíc na proces ve věznici na druhém konci země.</p>
			<p class="MLP_text ParaOverride-1">Jeho zatčení mě zdrtilo. Ačkoliv jsem byl právě ve věku, který se považuje za období vrcholící vzpoury proti rodičovské autoritě, otce jsem dosud obdivoval. Asketicky skromný, vzdělaný a&#160;neúnavný ve své práci&#160;– věřil v&#160;rozum a&#160;v&#160;nový společenský řád. Jak to, že ho tedy obviňují ze zločinných úkladů proti tomu řádu?</p>
			<p class="MLP_text ParaOverride-1">Před několika dny mi můj dávný kamarád z&#160;evangelického sdružení přinesl desky s&#160;ohmataným strojopisem. Řekl, že po tom, co naši rodinu potkalo, by mě snad mohl tenhle text zajímat.</p>
			<p class="MLP_text ParaOverride-1">Strojopis k&#160;mému překvapení neobsahoval náboženský text, ale překlad životopisu nedávno zesnulého generalissima. Překladatel nebyl uveden, autor měl německé jméno. Dal jsem se do čtení hned prvního večera a&#160;po několika stránkách jsem začal trnout. Četl jsem až dosud jen oficiální životopis. Velikán se mi navíc tklivě připomínal ve vzpomínkách na konec války a&#160;shlížel na mě důstojně z&#160;obrazů: vznešený a&#160;opěvovaný. Teď jsem o&#160;něm četl jako o&#160;Napoleonovi, který na cestě za osobní mocí zradil revoluci a&#160;své spolubojovníky, jako o&#160;nedostudovaném seminaristovi, který ideály svých předchůdců rozmělnil v&#160;několik zubožených a&#160;zaměnitelných pouček, jako o&#160;krutém despotovi, který neváhal poslat na smrt kohokoliv, kdo mu stál v&#160;cestě.</p>
			<p class="MLP_text ParaOverride-1">Připadalo mi, že bych nejspíš měl tak rouhavý text ihned zničit, ale neodhodlal jsem se zničit věc, která mi nepatřila. Vzal jsem tedy desky a&#160;po chvíli váhání je vložil do skříňky s&#160;plynoměrem a&#160;zaházel hadry. Byl jsem odhodlán vrátit hanopis jeho majiteli hned příštího rána, ale místo toho jsem jej příštího večera vytáhl ze skrýše a&#160;pokračoval v&#160;četbě.</p>
			<p class="MLP_text ParaOverride-1">Nejstrašnější mi připadalo, že všechno, co se v&#160;té knize psalo, zdálo se být věrohodně doloženo. Mohl jsem nevěřit, sám sebe jsem přesvědčoval, že nevěřím, ale cítil jsem, jak se můj svět zachvívá, země se mi rozestupovala pod nohama. Kdo mě klamal? Kdo mluvil pravdu? Anebo je možné, že tvář světa je tak neurčitá, že v&#160;ní někdo může zřít podobu Gorgony a&#160;jiný tvář Venušinu? A&#160;jakou tvář naleznu já?</p>
			<p class="MLP_text ParaOverride-1">Díval jsem se na vadnoucí květy a&#160;rozteskňoval se. Nic nebude v&#160;životě takové, jak jsem si představoval. Žiju obklopen klamem, nestálostí a&#160;zradou. Nemám, komu bych uvěřil, ke komu bych se s&#160;důvěrou obrátil.</p>
			<p class="MLP_text ParaOverride-1">Tramvaj zastavila u&#160;Libeňského mostu. Najednou, sám jsem nedokázal určit sílu, která mě přiměla vytrhnout se z&#160;lítostivého zadumání, musel jsem vzhlédnout ke dveřím. Spatřil jsem jen cizí dívku, ale bezpochyby to byla ona, která mě vyburcovala. Cosi z&#160;ní vycházelo, upíralo se ke mně, ačkoliv se na mě ani nepodívala, nepodívala se na nikoho z&#160;lidí ve voze. Na její poněkud široké a&#160;smavé tváři tkvěl nepřítomný výraz. Nabídla průvodčímu hrst drobných, jízdenku zastrčila do kapsičky krvavě červené blůzy a&#160;posadila se. Něžným pohybem štíhlých prstů si uhladila na kolenou sukni osázenou květy slunečnic, vytáhla z&#160;kabelky knížku a&#160;začala si číst. Tu knížku jsem hned poznal, sám jsem z&#160;ní po léta čerpal své vědomosti o&#160;dějinách našeho písemnictví. Těsně před maturitou nám ji zakázali používat, prý byla buržoazně objektivistická&#160;– co to znamená, tomu nerozuměl nikdo z&#160;nás.</p>
			<p class="MLP_text ParaOverride-1">Ještě jsem v&#160;životě neoslovil cizí ženu. Mé dosavadní lásky začínaly tím, že jsem byl osloven. Tentokrát jsem však v&#160;sobě vybudil všechnu svoji odhodlanost. „Taky studujete literaturu?“ naklonil jsem se nad ni, takže musela postřehnout, že má slova platí jí.</p>
			<p class="MLP_text ParaOverride-1">Ani nepohnula hlavou.</p>
			<p class="MLP_text ParaOverride-1">Její nevšímavost mě pokořila, mé odhodlání se vytrácelo. „Tohle není dobrá učebnice!“ sdělil jsem jí tichounce cizí názor.</p>
			<p class="MLP_text ParaOverride-1">Obrátila stránku a&#160;několikrát bezhlese pohnula širokými rty. Nejprve se otočila k&#160;oknu, jako by se chtěla přesvědčit, kde se nachází; pak řekla: „Vy znáte ňákou lepší?“</p>
			<p class="MLP_text ParaOverride-1">Mohl bych jí přinést několik učebnic, pokud má zájem. Studuje literaturu?</p>
			<p class="MLP_text ParaOverride-1">Ne, literaturu nestuduje, jen se o&#160;ni zajímá.</p>
			<p class="MLP_text ParaOverride-1">Je to krásný zájem!</p>
			<p class="MLP_text ParaOverride-1">Ticho. Už si zase četla. Její rty se pohybovaly. Ve způsobu, jak držela hlavu, jsem nalézal vznešenost.</p>
			<p class="MLP_text ParaOverride-1">Nabídl jsem prostor před Riegrovým pomníkem jako místo, kam jí zítra večer v&#160;osm přinesu vhodné učebnice.</p>
			<p class="MLP_text ParaOverride-1">Ticho. Lepší než odmítnutí.</p>
			<p class="MLP_text ParaOverride-1">Zaklapla knížku. Měla ji vloženou do koženého obalu, na přední desce jsem rozpoznal rybu vyšitou ze zelených a&#160;modrých korálků.</p>
			<p class="MLP_text ParaOverride-1">Tramvaj brzdila ve stanici před nádražím.</p>
			<p class="MLP_text ParaOverride-1">Vsunula knihu do kabelky, pak prošla kolem mě, jako bych tu ani nestál. Dohnal jsem ji ve dveřích. „Určitě přijďte. Budu na vás čekat!“ Vsunul jsem jí do ruky své povadlé karafiáty.</p>
			<p class="MLP_text ParaOverride-1">„No né!“ řekla a&#160;vystoupila.</p>
			<p class="MLP_text ParaOverride-1">Doma jsem pokračoval v&#160;četbě strojopisu. Autor vyjmenovával funkce těch, kteří byli odsouzeni a&#160;popraveni za zradu, kontra­revoluční činnost a&#160;špionáž. Byli mezi nimi nejpřednější politikové země: předseda vlády, jeho náměstkové, náčelník generálního štábu, nejvyšší velitelé vojenských okruhů, velvyslanci, předseda Internacionály, bývalí náčelníci tajné policie. Jak vůbec mohl existovat stát, jak mohl přežít jediný den, tázal se autor, když jej řídilo takové množství zrádců? Je pravděpodobnější, že sta, ba tisíce vůdčích osobností země se po léta přetvařují a&#160;zrazují, anebo že jeden z&#160;nich urve moc násilím, všechny je křivě obviní a&#160;v&#160;krvavém představení je přinutí sehrát roli, v&#160;níž samy sebe před smrtí zhanobí?</p>
			<p class="MLP_text ParaOverride-1">Papír nasládle páchl plynem. Kdyby to, co se zde píše, byla pravda, jak to, že mu ponechali moc, když v&#160;té zemi přece vládne lid? Anebo ani to není pravda? Jak to, že on vedl vítězné armády? Anebo nevedl? A&#160;proč mu miliony lidí po léta provolávaly slávu?</p>
			<p class="MLP_text ParaOverride-1">Dozvím se někdy, jak probíhaly děje, jež se dokonce zběhly za mého života? Jakou naději mám, že se dozvím, jak opravdu probíhaly děje dávno minulé? Zda opravdu žil Ježíš, konal své zázraky a&#160;sám vstal třetího dne z&#160;mrtvých? Zda opravdu Mojžíš rozmlouval s&#160;Bohem? Jak vůbec vznikl svět, o&#160;němž jedni tvrdí, že povstal z&#160;vůle boží, a&#160;druzí, že se vysrážel z&#160;jakýchsi nepatrných částic hmoty?</p>
			<p class="MLP_text ParaOverride-1">Ale jaký smysl by mělo žít ve světě, v&#160;němž by nebylo možné se o&#160;ničem dopátrat pravdy?</p>
			<p class="MLP_text ParaOverride-1">Do Riegrových sadů jsem dorazil předčasně. Na nebi houstly bouřkové mraky a&#160;na nedalekém nádraží o&#160;sebe třeskaly vagony. Opřel jsem se o&#160;kmen jakéhosi poloexotického stromu a&#160;čekal. Vhodných knížek jsem doma našel několik, s&#160;sebou jsem však přinesl jen Nástin dějin literatury. <span class="MLP_znak_kurziva_11b CharOverride-1">(Básník třídním pohledem vidí národ rozdělený na dvě třídy. Na jedné straně buržoazie spějící k&#160;neodvratnému konci, na druhé straně dělnická třída, jejíž síla roste solidaritou a&#160;jíž patří budoucnost.)</span></p>
			<p class="MLP_text ParaOverride-1">Na schůzku jsem se v&#160;duchu připravil. Nic jsem o&#160;své očekávané sice nevěděl, ale předpokládal jsem, že jestli vůbec přijde na schůzku se mnou a&#160;věnuje mi tak část svého času, bude ode mě očekávat pomoc, radu, nejspíš soustavný výklad o&#160;otázkách, jimiž se zabývá.</p>
			<p class="MLP_text ParaOverride-1">Naštěstí jsem se v&#160;literatuře poněkud vyznal, přečetl jsem, jak mi připadalo, spoustu knih a&#160;až dosud jsem neměl příležitost, abych o&#160;nich soustavněji vykládal. Stejně jako o&#160;svém životě a&#160;o&#160;svých názorech. Byl jsem plný slov jako přezrálý klas zrn, stačilo, abych jen trochu zatřásl hlavou, a&#160;budou se ze mě sypat s&#160;tichým šelestem.</p>
			<p class="MLP_text ParaOverride-1">Když na cestu dopadly první kapky, spatřil jsem ji. Barevná jako amazonský papoušek, vznášela se mezi rozkvetlými keři.</p>
			<p class="MLP_text ParaOverride-1">„Vy ste vopravdu přines ty knížky?“ ovanula mě fialkovým vydechnutím, které převonělo nedaleký záhon růží. Trochu se opoz­dila, ale zavinil to její šéf, odporný trpajzlík. Nejprve jí diktoval nějaký kecy pro ministra a&#160;potom otravoval, aby spolu šli na večeři. Chlapi jsou děsný, jsou přesvědčení, jak baví dámu, a&#160;zatím jsou zábavní jako rybičky v&#160;akváriu. A&#160;ještě ke všemu myslí pořád jen na to jedno.</p>
			<p class="MLP_text ParaOverride-1">Vítr jí nadouval sukni a&#160;rozevlál vlasy, nahé paže se jí vlhce leskly. S&#160;deštěm jsem při úvahách o&#160;dnešním večeru nepočítal. Kam teď půjdeme?</p>
			<p class="MLP_text ParaOverride-1">Spěchali jsme zmoklou ulicí směrem k&#160;tramvaji. Na rohu jsem si všiml modrého neonu. Co kdybychom si sedli na chvíli do vinárny?</p>
			<p class="MLP_text ParaOverride-1">Vzduch uvnitř byl setměle narůžovělý, plný kouře a&#160;nezvyklých pachů. Po našem boku se objevil číšník a&#160;vedl nás až do nejšeřejšího kouta místnosti k&#160;volnému stolku.</p>
			<p class="MLP_text ParaOverride-1">Chvěl jsem se rozpaky a&#160;nejistotou&#160;– věděl jsem, že mým finančním možnostem odpovídá jedině menza. Má společnice se však zdála spokojena. Rozevřela desky s&#160;nápojovým lístkem a&#160;chvíli bezhlese pohybovala rty.</p>
			<p class="MLP_text ParaOverride-1">Objednal jsem jí víno a&#160;sobě minerálku. Chodí často do takových podniků?</p>
			<p class="MLP_text ParaOverride-1">Ano. Její bývalý manžel totiž hrál v&#160;Adria baru na saxík.</p>
			<p class="MLP_text ParaOverride-1">Toto prosté sdělení mě ohromilo. Byl jsem vychován ve směsi evangelického a&#160;revolučního puritánství. Ani jedno nemělo pochopení pro rozvedené ženy.</p>
			<p class="MLP_text ParaOverride-1">Naštěstí číšník přinesl nápoje a&#160;ona mě obdařila úsměvem. Sevřela stopku poháru a&#160;řekla, že se jmenuje Vlasta a&#160;po mizerovi, který jí málem zkazil život, jí zbylo to směšné příjmení: Slepičková.</p>
			<p class="MLP_text ParaOverride-1">Zatímco jsem se představoval já, smočila si rudé rty v&#160;krvavém nápoji a&#160;zapálila si cigaretu. Slepička byl nejprolhanější ožralý lump, jakého kdy poznala. Půl roku jí třeba namlouval, že chodí v&#160;sobotu hrát na pohřby a&#160;svatby, ona kvůli tomu seděla doma jako vdova, dokonce i&#160;výslužky odněkud občas vyčaroval, pak teprve zjistila, že chodí do pajzlíku Na Slupi a&#160;maže tam gotes. Když ho tam objevila v&#160;mrňavým abštajgu za lokálem, zrovna jeden, co správcoval výrobu krému na boty Armanda, shraboval nejmíň padesát táců. Ale ona ztropila takový brajgl, že pan správce sebral hrst těch papírů, cpal jí je do kabelky a&#160;prosil: Vlastičko, uklidněte se, jenom se na nás hezky usmějte. Slepička jí nepověděl rovné slovo, někdy už si myslela, že třeští, když jí vykládal, jak odpoledne strávil s&#160;jejich přítelem Maxem, a&#160;přitom ona seděla celé to odpoledne s&#160;Maxíčkem v&#160;baru u&#160;Šroubků. S&#160;takovým člověkem se nedalo žít, to by spíš vydržela se slepým nebo chromým. Na to mě upozorňuje, ona ledacos snese, ale nikdy ne lež a&#160;přetvářku.</p>
			<p class="MLP_text ParaOverride-1">Taky já, řekl jsem, si nedovedu představit, že bych mohl žít s&#160;někým, kdo lže. Vždycky jsem toužil po upřímnosti, nikdy jsem nikoho neoklamal a&#160;neoklamu.</p>
			<p class="MLP_text ParaOverride-1">Usmála se. Tyhle řečičky slyšela už mockrát. Ale chce mi věřit. Jen doufá, že nejsem nějaký umělec. Kde vlastně makám?</p>
			<p class="MLP_text ParaOverride-1">Ačkoliv jsem před okamžikem horoval pro upřímnost, neodvážil jsem se přiznat své skutečné směřování a&#160;řekl jsem, že studuju češtinu a&#160;literaturu.</p>
			<p class="MLP_text ParaOverride-1">Znala jednoho, studoval architekturu, možná že jsem ho znal také, jmenoval se Borek.</p>
			<p class="MLP_text ParaOverride-1">Ne, žádného Borka, co studuje architekturu, neznám.</p>
			<p class="MLP_text ParaOverride-1">Už ji dávno nestuduje. Před pěti lety si otevřel vlastní kancelář, pak ho zavřeli, určitě si dovedu představit, co to bylo za ptáčka, když takhle skončil. Ale tančil božsky. Jako jeden horolezec, ten se jmenoval Petr, Petr Hrobař, jestli jsem ho náhodou neznal, jméno funebrácký, ale tančil jako Saša Machov, zvával ji, aby si s&#160;ním vyrazila do Tater, že ji naučí lézt, slaňovat a&#160;brzdit cepínem na sněhu, jenže to už byla vdaná, Slepička by jí zmáčkl mandličky, kdyby ji jen zahlédl, jak courá s&#160;cizím chlápkem. Tenkrát to byla její klika, protože toho Hrobaře zasypala lavina. Když ho vykopali ze sněhu, měl cepín zaražený do břicha až po topůrko. A&#160;jaký sport dělám já?</p>
			<p class="MLP_text ParaOverride-1">Dopila sklenku a&#160;úslužný číšník okamžitě nabídl další.</p>
			<p class="MLP_text ParaOverride-1">Pak mi vyprávěla o&#160;svém otci. Byl důstojník. Doma měli asi deset přijímačů a&#160;vysílačku&#160;– ta ho nakonec připravila o&#160;hlavu, protože za války nepřestal vysílat, ještě je vidí, jak ráno za tmy k&#160;nim vtrhli, hajzli mrňaví, ani mi radši nebude vykládat podrobnosti, zdá se jí, že jsem slabší nátura. Po válce si maminka našla amanta, nějakej Horák, dělal národního správce ve fabrice na nábytek v&#160;Karlových Varech, jestli jsem ho neznal. Když se vzali, dva roky si žili ve vile u&#160;vlastního rybníka, jenže pak, to jsem jistě taky zažil, závodní rada je přišla vlastnoručně vystěhovat. On pak nafasoval dvanáct roků. To už bydleli v&#160;Lokti, měli cimru z&#160;bývalý stáje a&#160;maminka chodila dojit krávy. Jednou v&#160;neděli se svátečně vohodila, a&#160;že se pojede podívat, kdo se vlastně nakvartýroval do jejich vily. Pět dní ji potom hledali, než ji vylovili z&#160;rybníku za vilou. To bylo rozloučení, ani mi nebude povídat, co dělala, když jí maminu ukázali. Tak zůstala sama. Uměla slušně tančit, myslela si, že by ji vzali do nějakýho báru, jenže tyhle podniky zkapávaly, nebylo v&#160;nich dobrý pobavení pro úderníky. O&#160;flek se nedalo zavadit, jen ten Slepička ji při tom v&#160;Praze klofnul. Kdybych ho viděl, divil bych se asi. Otrapa to byl vopelichanej, skoro o&#160;dvacet let starší, kdyby nebyla tak švorcová a&#160;sama na světě, ani by si s&#160;ním ke stolku nesedla. Stejně to s&#160;ním vydržela sotva rok a&#160;poslední měsíc mu pěkně osladila. A&#160;jednou, když odešel do toho svýho báru, pozvala si kámoše, co s&#160;ním dělala ve fabrice, sbalili Slepičkovy krámy do kufrů a&#160;ty mu vyhodili přede dveře, pak vyměnili zámek. Ten kámoš s&#160;ní radši zůstal uvnitř, kdyby náhodou Slepička moc vyváděl. Taky že vyváděl, to mi ani radši nebude líčit, protože by se mi pak mohly zdát ošklivé sny.</p>
			<p class="MLP_text ParaOverride-1">Když jsem zaplatil útratu, zbyly mi dvě tříkorunové bankovky a&#160;hrstička drobných. Venku země voněla vlhkem a&#160;rozpuštěnými sazemi. Má společnice si vykračovala na vysokých kramflíčkách a&#160;mávala už zdálky na chodce, které jsme měli míjet.</p>
			<p class="MLP_text ParaOverride-1">Bydlela až nahoře v&#160;Libni, na rohu ulice, která sestávala jen z&#160;několika činžáků, pravila, že už je doma, dál s&#160;ní chodit nemusím, darmo by nás někdo viděl, a&#160;znám lidi. Dokdy si může nechat moji knížku?</p>
			<p class="MLP_text ParaOverride-1">Tak dlouho, jak ji bude potřebovat. Naopak, můžu jí opatřit ještě jiné a&#160;zajímavější.</p>
			<p class="MLP_text ParaOverride-1">Smluvili jsme se, že za týden jí je sem přinesu. Podala mi ruku, já ji stiskl a&#160;pak, poslušen hlasu, jenž mi našeptával, že nebudu zcela odmítnut, jsem ji objal.</p>
			<p class="MLP_text ParaOverride-1">Její rty se vlhce a&#160;sladce přitiskly k&#160;mým. Hned mě však odstrčila: „Tohle teda ne! To sme si nedomluvili!“</p>
			<p class="MLP_text_-0-12- ParaOverride-1">Doma jsem na svém stole pod vyčítavým matčiným lístkem (Je půlnoc a&#160;ty se ještě někde touláš!) našel dopis od otce z&#160;vězení. Byl napsán na linkované osmerce papíru, v&#160;záhlaví vedle oslovení se fialově vykružovalo razítko.</p>
			<p class="MLP_dopis_bez1radku_-I- ParaOverride-1"><span class="CharOverride-1">Moji milí,</span></p>
			<p class="MLP_dopis_bez1radku_-I-">jistě si dovedete představit, že tu mám dosti času, abych přemýšlel o&#160;celém dosavadním životě, o&#160;všem svém snažení i&#160;o&#160;chybách, jichž jsem se dopustil. Největším mým omylem však bylo, že jsem všechno kolem sebe pozoroval jen jakoby zvenčí. Zvenčí všechno vypadá jednodušeji a&#160;mnohdy i&#160;lákavěji, ale člověk se tak může, to jsem pochopil až tady, i&#160;strašlivě mýlit. Často teď vzpomínám na svého otce: bylo mi asi deset let, když mi daroval k&#160;Vánocům drobnohled. Poradil mi, abych si na sklíčko kápl krůpěj obarvené vody, a&#160;zeptal se mě, jak si představuju, že bude vypadat. Odpověděl jsem, že bude čistá a&#160;průhledná. Netušil jsem vůbec, že ta čistá voda bude plná života. Dodnes si pamatuji na to množství ohromujícího pohybu. Škoda že můj otec zemřel, když jsem byl ještě malý, nestačil mi předat nic ze své moudrosti. Dělám si výčitky, že ačkoliv mi osud dopřál pobýti s&#160;Vámi déle, nebyl jsem asi dost moudrý, abych Vám vysvětlil, že tak mnoho věcí se zdá vypadat jinak, než ve skutečnosti jsou, a&#160;v&#160;duchu Vás prosím za odpuštění…</p>
			<p class="MLP_text_-12-0- ParaOverride-1">Představil jsem si otce, který ležel někde v&#160;cele, zatímco já se toulám po vinárnách s&#160;cizí rozvedenou paničkou. Nejméně týden, rozhodl jsem se, budu snídat jen suchý chleba, nanosím si ho z&#160;menzy. A&#160;za ní už nepůjdu, nikdy už ji nechci vidět, není to žena pro mě.</p>
			<p class="MLP_text ParaOverride-1">Když jsem si konečně lehl a&#160;zavřel oči, uviděl jsem moře. Obrazy před usnutím ke mně přicházely od dětství. Vynořily se nečekaně a&#160;pak chvíli trvaly, takže jsem si je mohl prohlížet. Někdy byly tak působivé, tak barevné anebo bizarní, že mi utkvěly v&#160;paměti ještě dlouho po tom, co zmizely. Většinou jsem o&#160;jejich smyslu nepřemýšlel, jen jsem se jimi těšil. Ale tři dny předtím, než nás za války odvlekli z&#160;domova, viděl jsem dlouhý vlak s&#160;obrovskými koly. Pohyboval se v&#160;mrtvě vyhlížející pustině. Trvala nehnutě plná kamenů, suchých keřů a&#160;slámových trav, ale obrovská kola se otáčela a&#160;já cítil děs. Také večer předtím, než si pustila naše sousedka v&#160;činžáku plyn, jsem viděl skalnatou krajinu, zpod balvanů vykukovali hadi. Uprostřed na kameni ležela žena a&#160;do její nohy se zahryzával chřestýš. Jeho oči byly sírově žluté, hlava červená s&#160;velkými jedovými zuby.</p>
			<p class="MLP_text ParaOverride-1">Teď jsem tedy viděl moře. Vlny mě oblévaly ze všech stran, takže jsem se musel nalézat kdesi uprostřed vod, ležel jsem na oblém vyhřátém skalisku a&#160;pod hladinou jsem zahlédl rybu se zvláštním, téměř lidským vzezřením. Její tělo obrůstaly široké deskovité šupiny jako tělo draka. Všiml jsem si, že ze zářivých očí té ryby vytékají skleněné slzy, které se rychle rozpouštěly ve vodě.</p>
			<p class="MLP_text ParaOverride-1">Za týden jsem na schůzku kromě překladu sovětské Teorie literatury (<span class="MLP_znak_kurziva_11b CharOverride-1">Literaturu definujeme jako jednu z&#160;forem ideologie, jako specifickou formu odrazu života, a&#160;tím už stanovíme zásady jejího hodnocení.</span>) přinesl také Engelsův Původ rodiny a&#160;státu (<span class="MLP_znak_kurziva_11b CharOverride-1">První třídní rozpor, který se objevuje v&#160;dějinách, spadá v&#160;jedno s&#160;vývojem antagonismu mezi mužem a&#160;ženou v&#160;monogamním manželství a&#160;první třídní potlačování je potlačováním ženského pohlaví mužským.</span>), nejspíš proto, abych doložil svůj svobodomyslný postoj k&#160;ženám.</p>
			<p class="MLP_text ParaOverride-1">Chodili jsme spolu po opuštěné cestě podél slepého ramena Vltavy a&#160;já se dozvěděl, že bratr její matky Robert odešel z&#160;domova, když mu bylo čtrnáct, dostal se do Ameriky, kde se stal námořníkem na lodi President Lincoln, dotáhl to až na prvního důstojníka. Za války v&#160;Tichomoří ho zajali Japonci a&#160;přinutili stavět most přes řeku Kwai. Po válce byl vyznamenán, sám prezident ho přijal a&#160;odměnil řádem nějakého lva nebo orla, loni však ubohý strýc Robert v&#160;Koreji najel na minu a&#160;zanechal po sobě ženu a&#160;pět dětí.</p>
			<p class="MLP_text ParaOverride-1">Její příbuzenství s&#160;hrdinou na nepravé straně mě zneklidňovalo, i&#160;když mě zároveň dojalo, s&#160;jakou důvěřivostí se mi svěřuje. Pak jsme na její přání zapadli do putyky plné cikánů a&#160;podivných individuí, s&#160;nimiž se zdravila jako se starými známými.</p>
			<p class="MLP_text ParaOverride-1">Tamten cikán s&#160;nemocnýma očima, ano ten, ale ať se na něj radši nekoukám, ukázala mi, když jsme si objednali pivo, to není jen tak obyčejný lájoš, má svoji kapelu a&#160;při reformě přitáh k&#160;přepážce pytel od brambor plný papírů, co mu lidi v&#160;báru lepili na čelo, když pak viděl, zač mu je chtějí vyměnit, ani mi radši nebude vyprávět, co jim tehda řek, odvezli ho v&#160;klepítkách, ale po dvou měsících ho zase vykopli, nejspíš neměli v&#160;base dost volnýho místa. Od toho dne tu dřepí.</p>
			<p class="MLP_text ParaOverride-1">A&#160;má průvodkyně se na toho zarostlého strupatého chlapíka s&#160;krví podlitýma očima mile usmála a&#160;dodala, že se o&#160;ni jednou bil s&#160;nějakým závozníkem, co předtím boxoval o&#160;poutích, Standa Růžička se jmenoval, ten mu sice nejdřív přerazil nos a&#160;vykloubil levou ruku, jenže pak cikán vytáh kudličku a&#160;Standu odvezli sanitkou.</p>
			<p class="MLP_text ParaOverride-1">Dali jsme si ještě guláš a&#160;ona dovolila, že jí smím tykat.</p>
			<p class="MLP_text ParaOverride-1">Doprovodil jsem ji na roh ulice, kde bydlela, a&#160;tam jsem ji začal líbat. Vytrhla se mi až po chvíli. „Ale brouku,“ oslovila mě káravě, „nejseš ty moc hrr?“</p>
			<p class="MLP_text ParaOverride-1">Bylo k&#160;půlnoci, když jsem dorazil na stanici tramvaje, ještě mě zcela neopustila nálada, ale pod mou spokojeností se krčil neklid. Něco nebylo v&#160;pořádku, něco závažnějšího, než že jsem pil pivo, seděl v&#160;hospodě a&#160;utrácel peníze, které měly sloužit na obživu. Líbal jsem se před chvílí se ženou, kterou jsem neznal. Co jsem znal, byla leda kupa slov, z&#160;nichž se nedala složit podoba. Může se člověk přiblížit někomu, kdo je obalen slovy jako šupinami?</p>
			<p class="MLP_text_-0-12- ParaOverride-1">Strojopis stále více čpěl plynem. Naštěstí mi zbývalo jen několik posledních stránek.</p>
			<p class="MLP_dopis_bez1radku_-I- ParaOverride-1"><span class="CharOverride-1">Rozpornost Stalinova charakteru i&#160;jeho úloha se ozřejmí, když ho srovnáme s&#160;jeho tak neblaze proslulým současníkem, s&#160;Hitlerem.</span></p>
			<p class="MLP_text_-12-0- ParaOverride-1">To bylo přece jen přespříliš. Zaváhal jsem. Ale už jsem propadl chvějivé rozkoši, jež působí závrať.</p>
			<p class="MLP_text ParaOverride-1">Podobnosti jsou četné a&#160;ohromující. Oba dva nemilosrdně potlačili a&#160;vyvraždili své odpůrce. Oba vybudovali policejní aparát totalitního státu a&#160;podřídili lid jeho trvalému a&#160;vražednému tlaku. Oba se pokusili změnit myšlení svého národa, dát mu jedinou podobu, která vylučovala jakýkoliv nežádoucí podnět či vliv. Oba se prohlásili za neodstranitelné vládce, kteří panovali v&#160;duchu rigidního vůdcovského principu…</p>
			<p class="MLP_text ParaOverride-1">Zavřel jsem oči: Však lépe v&#160;mylné naději sníti, před sebou čirou temnotu…</p>
			<p class="MLP_text_bez1radku_-12-0- ParaOverride-1">Na příští schůzku jsem vzal studii o&#160;současné západní literatuře. (<span class="MLP_znak_kurziva_11b CharOverride-1">Jako smečka šakalů zavyli v&#160;unisonu buržoazní pavědci, publicističtí bonzové, teoretizující krkavci přikrývající se profesionálními taláry. V&#160;USA, v&#160;hnízdě imperialismu, je násilí pistolníků vůči vší kultuře vybičováno na míru snad nejvyšší…</span>)</p>
			<p class="MLP_text ParaOverride-1">Byl opět deštivý den. Přiběhla však jen v&#160;blůze s&#160;krátkými rukávy a&#160;v&#160;lakovaných střevíčkách. Nemá dneska chuť nikde courat, jestli proti tomu nic nenamítám, můžeme posedět u&#160;ní, jenom chvilinku, je totiž úplně hin, má za sebou pekelný den, kdyby mi to neslíbila, vykašlala by se na všechno a&#160;rovnou by si vlezla pod peřinu.</p>
			<p class="MLP_text ParaOverride-1">Bydlela v&#160;přízemí. Minuli jsme řadu dveří, jako by to ani nebyl obytný dům, spíš vchody do kanceláří nebo do hotelových ložniček. Odemkla poslední z&#160;nich. Prošli jsme předsíňkou s&#160;vodovodním kohoutkem nad oprýskanou výlevkou. Pokojík byl maličký&#160;– jen rozkládací gauč, stolek s&#160;židlemi a&#160;jednodvéřová skříň se sem vtěsnaly. Nad gaučem se vznášel anděl, který bděl, aby se kučeravý školák nezřítil z&#160;úzkého mostku do rozbouřených vod. Špinavě nažloutlé záclony zastíraly zamřížované okno.</p>
			<p class="MLP_text ParaOverride-1">O&#160;bok malého přijímače na poličce se opíralo několik knížek. Mezi nimi jsem spatřil svůj Původ rodiny a&#160;Učebnici fyziky pro nižší střední školy.</p>
			<p class="MLP_text ParaOverride-1">Pro dnešní večer jsem si pečlivě promyslel několik otázek, teď jsem se však překvapeně zeptal, jestli se zajímá také o&#160;fyziku. Odpověděla, že se zajímá o&#160;všechno. Posadila se na gauč, barvu měl modrozelenou jako vody, nad nimiž se vznášel anděl, a&#160;dodala, že četla i&#160;to, co jsem jí posledně donesl, jak spolu spinkají indiáni, tedy kravinka, asi to všechno vymýšlel nějaký uslintaný dědek, kterému se o&#160;takových věcech už jenom zdá.</p>
			<p class="MLP_text ParaOverride-1">Tenhle přístup ke klasikovi, jemuž se veřejně prokazovala nábožná úcta, mě zmátl tak, že jsem nedokázal o&#160;knize začít rozhovor, ačkoliv právě z&#160;něho mělo vyplynout několik mých otázek (co si vlastně myslí o&#160;Bohu, o&#160;materialismu a&#160;o&#160;manželství).</p>
			<p class="MLP_text ParaOverride-1">Zeptal jsem se tedy bez jakékoliv souvislosti, jestli ještě tančí.</p>
			<p class="MLP_text ParaOverride-1">Přece už dávno ne!</p>
			<p class="MLP_text ParaOverride-1">Vlastně mi nikdy neřekla, co dělá.</p>
			<p class="MLP_text ParaOverride-1">Že mi to neříkala? To se diví. Přece na sekretariátu u&#160;toho trpajz­líka.</p>
			<p class="MLP_text ParaOverride-1">Ale já ani nevím, kdo a&#160;kde ten trpajzlík je.</p>
			<p class="MLP_text ParaOverride-1">Poslední dobou nějak moc lidí zajímá, co dělá. Jestli chci vědět, co vyrábějí u&#160;nich ve fabrice, klidně mi to poví, ale nevypadám, že by mě to zajímalo, když si čtu o&#160;tom, komu děti nějakých divochů říkají maminko a&#160;komu teto. Radši mi ukáže, jak vypadala, když se vdávala.</p>
			<p class="MLP_text ParaOverride-1">Vyhrabala ze skříně album, na jehož černých deskách se lesklo rudé, slídou přikryté srdce.</p>
			<p class="MLP_text ParaOverride-1">Posadil jsem se vedle ní a&#160;díval se na množství neznámých osob, také na její&#160;– v&#160;té zmrtvělosti&#160;– všední tvář. Seděla tak těsně u&#160;mě, že jsem odložil všechny své otázky a&#160;objal ji.</p>
			<p class="MLP_text ParaOverride-1">Chvíli jsme se divoce zmítali na modrozeleném gauči pod nezúčastněným pohledem anděla. Potom vstala a&#160;šla uklidit album. Nechce mě vyhánět, ale je opravdu unavená. Kdyby aspoň zítra byla neděle.</p>
			<p class="MLP_text ParaOverride-1">Ale do soboty zbývají ještě tři dny!</p>
			<p class="MLP_text ParaOverride-1">Zívla. Dobře, můžu přijít, jestli se mi bude chtít.</p>
			<p class="MLP_text ParaOverride-1">Příštího dne jsem odnesl strojopis nazpět svému příteli. Byl jsem připraven, že zdůrazním své pochyby o&#160;autorově nezaujatosti, a&#160;v&#160;duchu jsem si přál, aby mi můj kamarád&#160;– i&#160;když ani on nemohl vědět, jak se věci opravdu zběhly&#160;– přisvědčil.</p>
			<p class="MLP_text ParaOverride-1">Odpověděl však, že všechno, co se událo, byla jen další hrůzná epizoda věčně se opakující historie. Dějiny se opakují, protože člověk ustavičně touží po nesmrtelnosti, po stvořitelské moci. Chce se podobat Bohu, přitom však je stvořen z&#160;prachu země, k&#160;němuž je navždy odsouzen. Kdo chce tvořit nové světy a&#160;vysmeknout se tak ze smrtelného řádu, obvykle jen prolije krev. Čím víc se někdo bouří a&#160;usiluje podobat se Bohu, tím vášnivěji přisluhuje zmaru. Takový je zákon dějin. Dost možná, že ten příští, kdo se bude prohlašovat Bohem, dovrší dílo smrti a&#160;zanechá po sobě už jenom pustou planetu.</p>
			<p class="MLP_text ParaOverride-1">Než jsem usnul, myslel jsem na ni. Dotýkal jsem se jejích teplých paží a&#160;rozepínal její šaty tak dlouho, dokud přede mě nevyklouzly nádherné prsy, jež jsem mohl těžkat v&#160;dlaních.</p>
			<p class="MLP_text ParaOverride-1">Náhle jsem uviděl poušť. Po nedozírné pláni přebíhaly písečné vlny, vítr z&#160;nich odsával nejjemnější zrnka a&#160;unášel je před sebou jako průhlednou mlhu. V&#160;dálce na obzoru skomíraly holé bezvodé zuby skal. Pak jsem zahlédl, jak se zpoza blízkého přesypu vynořuje povědomá hlava velkého vůdce. Vlasy nad poďobaným čelem sčesané nazad, mohutný knír pod velkým frňákem cele skrýval horní ret. Na pravém rameni nesl ten muž podlouhlý tmavý předmět. Když se ještě o&#160;něco přiblížil, rozeznal jsem nejen rysy jeho tváře, ale i&#160;tvary toho předmětu. Byla to rakev.</p>
			<p class="MLP_text ParaOverride-1">V&#160;sobotu dopoledne jsem v&#160;malém obchůdku na třídě Maršála Stalina vybral zelený hedvábný šátek. V&#160;každém rohu toho šátku seděla bílá holubice, která snad měla symbolizovat mír, ale mně připomínala lásku. Když jsem uslyšel cenu, zaváhal jsem, ale prodavačka pravila, že jsem si dobře vybral, že slečna (anebo snad maminka?) bude mít určitě radost, a&#160;já tedy&#160;– odsouzen snídat další týden suchý chleba&#160;– odcházel s&#160;úhledně převázaným balíčkem.</p>
			<p class="MLP_text ParaOverride-1">Ze šátku měla radost a&#160;hned oznámila, že pro mě taky něco má, a&#160;vytáhla ze skříně láhev s&#160;čiře průhlednou tekutinou. Přinesla dvě sklenky a&#160;já, ačkoliv jsem nikdy nepil nic silnějšího než pivo, pamětliv, že alkohol je jed, který člověka otupuje a&#160;činí z&#160;něho zvíře, jsem vděčně přijal její dárek.</p>
			<p class="MLP_text ParaOverride-1">Nápoj voněl po anýzu a&#160;rychle mi stoupl do hlavy, a&#160;když jsem se přitom díval na ni, připadalo mi, že vlastně není důležité, nakolik ji znám, co o&#160;ní vím, důležité je pouze to, co cítím, že po ní toužím.</p>
			<p class="MLP_text ParaOverride-1">Začal jsem mluvit o&#160;sobě. Vždyť já jí o&#160;sobě řekl málo, dokonce jsem se ani nezmínil o&#160;svém nejsilnějším zážitku: čtyři, bezmála celé čtyři roky, které jsem za války nuceně strávil v&#160;ghettu na břehu Ohře. Jednou jsme s&#160;kamarády vylezli na šance, kde zrály třešně. Vstup na šance byl zakázán, jenže my měli hlad a&#160;ovoce jsme nejedli několik roků. Už jsme si odnášeli v&#160;kapse kořist a&#160;chystali se seběhnout dolů, když tu se objevil na svém hnědáku nejkrutější z&#160;eses­manů, Heindel se jmenoval, jméno ovšem není podstatné, mohli jsme ještě zkusit prchnout, ale co když po nás začne střílet? Pokud nás chytí a&#160;zjistí naše jména, znamenalo by to transport do Polska, nevěděli jsme sice ještě nic o&#160;plynových komorách, ale že cesta tam znamená něco hrůzného, jsme věděli, stejně už bylo na útěk pozdě, kůň běžel tryskem, za těch několik vteřin, co jsme váhali, byl u&#160;nás. Uskočili jsme sice, ale jezdec se vzepřel v&#160;třmenech a&#160;pak několikrát švihl bičíkem po našich tvářích. Já si ji stačil ještě zakrýt, ale jeden z&#160;mých přátel měl tvář i&#160;se rtem přeťatou krvavou jizvou. Vlastně jsme si oddychli, byli jsme vděčni, že to skončilo jenom ranami bičem. Takových příběhů bych jí mohl vyprávět, ale nechci, jen bych jí rád vysvětlil původ své obavy o&#160;svět, úzkostí, které přetrvaly z&#160;těch časů. Mými sny se totiž často projíždějí ozbrojenci na koních a&#160;starají se o&#160;to, abych nezapomněl na svoji bezbrannou úzkost. Chci, aby pochopila, čím je poznamenána moje duše, i&#160;když slovo duše nemám rád, protože v&#160;ni, nevím, jak ona, ale já v&#160;ni nedokážu věřit. Poznal jsem příliš mnoho těch, kteří nemohli mít duši, to spíš ji mají psi, koně, dokonce i&#160;vlci, a&#160;taky tedy, bohužel, nemůžu a&#160;nedokážu věřit v&#160;nesmrtelnost, že bych se někdy setkal se všemi, co jsem měl rád a&#160;co je zabili. Věřím jen v&#160;život, v&#160;kratičký pobyt na zemi, v&#160;jediné zrození a&#160;v&#160;jedinou smrt, tedy ani ne v&#160;to, v&#160;co, pokud vím, věří Indové, v&#160;žádnou posmrtnou odměnu ani trest, v&#160;nějaké převtělení, v&#160;nějaké pokračování, ale právě proto vím, že musím to, co chci, učinit hned, ještě během života, ještě než skončí, dokonce než se nachýlí ke konci, abych mohl aspoň zahlédnout nějaký výsledek. Možná že to všechno zní zmateně a&#160;všedně, ale rozhodně, to vím, nepatřím mezi takové, co nemyslí než na to jedno, mně jde o&#160;víc, o&#160;něco hlubšího a&#160;vyššího. Oč mi to vlastně jde? Ano: především chci být v&#160;životě dobrý, užitečný a&#160;opravdový, něco vykonat pro lidi, pro lidstvo, tedy i&#160;pro ni. Proto bych ji rád co nejvíc pochopil a&#160;poznal, přiblížil se k&#160;ní. Mám někdy pocit, že se přede mnou skrývá, že mluví, aby se ode mě vzdalovala, ale to není dobře. Řeč má lidi sbližovat, to je dar slova, že může otevírat, a&#160;ne uzavírat, zjevovat, a&#160;ne zastírat, řeč, to je největší vynález, kdybych věřil v&#160;Boha, řekl bych, že to byl největší dar, jehož se člověku dostalo; co jsem to vlastně chtěl povědět? Ano, já toužím po její upřímnosti, jsem k&#160;ní taky upřímný, jinak bych ani nedokázal žít, jinak bychom se minuli, jinak se lidi minou beze stopy. A&#160;člověk po sobě přece touží zanechat stopu. Co tím myslím? Všimla si někdy těch nových letadel, co se pohybují v&#160;obrovských výškách? Přelétnou, zmizí, ale na nebi po nich zůstane bělostný pruh. Tak to je stopa. Anebo člověk přejde po sněhové pláni a&#160;zmizí. Nikde nikdo, jen sníh, pustá holá pláň, ale pak přijde zbloudilý chodec, a&#160;co najde? Ano, správně, stopu. A&#160;po ní dojde až k&#160;cíli, třeba ne ke svému, ale k&#160;cíli toho, kdo po sobě stopu zanechal, ale možná právě tam najde to, co hledal celý život, co už ani nedoufal najít. Třeba tam čeká bytost se smutnýma očima, jako má ona, anebo dům, kamenný příbytek uprostřed mrazivé pustiny, a&#160;ten příbytek, to je záchrana, to je spočinutí. Vím, že nemá ráda umělce, a&#160;neříkám, že jsem umělec, jenom chci, aby věděla, co se mi někdy stane: zmocní se mě tušení, velkolepé až mrazivé tušení nejen o&#160;mně, ale i&#160;o&#160;světě, o&#160;původu věcí, tušení pravdy, tedy vlastně jen obraz, který musím sdělit. Jen obraz to je, jako by se přede mnou začaly skládat rozházené úlomky; dovede si to představit? Byly jen úlomky, nesmyslný zmatek, a&#160;najednou vidím před sebou obraz.</p>
			<p class="MLP_text ParaOverride-1">Vstala, trochu odsunula židli, natáhla se k&#160;přijímači a&#160;zapnula jej. Nemám chuť si zatančit? Neumím? To nevadí, naučí mě, ona tančí k&#160;smrti ráda. Pohupovala se kolem mě, pak sebrala láhev i&#160;obě skleničky, položila je na židli vedle gauče, stůl odstrčila ke zdi, seděl jsem tu najednou jako obnažený.</p>
			<p class="MLP_text ParaOverride-1">Tak na co čekám? Zastavila se přede mnou a&#160;vztáhla ke mně ruce. Vstal jsem tedy, objal ji a&#160;chvíli se pokoušel podupávat aspoň v&#160;rytmu. Řekla, že mě naučí kroky, s&#160;Borkem tančívali v&#160;Alfě a&#160;vůbec po nejrůznějších lokálech, to bych to musel někdy vidět. Obyčejnému tanečníkovi, když je dlouho v&#160;kole, těžknou nohy a&#160;potí se ruce, ráz, dva, tři, kdežto on, čím byl dýl na parketu, tím jí připadal lehčí, až jako by se mu nožičky začaly vznášet, a&#160;když už všichni odpadli, to si teprve vyžádal sólo pro sebe a&#160;pro ni. Ale žádný valčík nebo nějaký šíp, co letí savanou, tančili swing, dokud neodpadli i&#160;muzikanti, a&#160;když skončili, to jim vždycky v&#160;sále tleskali, ráz, dva, tři, copak to neslyším, ráz, dva a&#160;přísun, já jsem snad opravdu hluchý, jak můžu takhle dupat mimo muziku?</p>
			<p class="MLP_text ParaOverride-1">Naštěstí v&#160;rádiu hudebníky vystřídal hlasatel a&#160;já ji v&#160;půli svého nepovedeného tanečního kroku přitáhl k&#160;sobě a&#160;políbil.</p>
			<p class="MLP_text ParaOverride-1">Řekla, že by mohla najít nějakou jinou muziku. Dobře, jak chci. Aspoň by zase dala stůl, kam patří. Dobře, jak chci.</p>
			<p class="MLP_text ParaOverride-1">Leželi jsme na gauči, z&#160;rádia dosud monotónně předčítali zprávy v&#160;nějakém severském jazyce; tušil jsem, že se blíží ta chvíle. Líbal jsem ji, tiskl ji k&#160;sobě; miluju ji, opravdu ji miluju, a&#160;proto smím. Není ryba, je motýl&#160;– i&#160;motýl má šupiny, ale krásnější než ryba a&#160;není kluzký, i&#160;když je stejně těžko k&#160;polapení. Stále jsme se líbali, ona zavřela oči a&#160;rychle dýchala.</p>
			<p class="MLP_text ParaOverride-1">Šeptal jsem jí, že je krásná, barevná jako duha, jako orinocký motýl morpho, takové má oči, motýlí oči, oči jako…</p>
			<p class="MLP_text ParaOverride-1">Zeptala se: „Ty už si chceš jít hajnout?“</p>
			<p class="MLP_text ParaOverride-1">Vstala, zručnými pohyby proměnila gauč v&#160;lůžko, z&#160;jeho nitra vybalila bílé prostěradlo a&#160;čisťounké, zřejmě právě dnes povlečené peřiny. Nařídila mi, abych se otočil; slyšel jsem, jak se skřípavě zatahovaly záclony, vzápětí zmizel hlas, který až dosud rozvážně předčítal zprávy, mihlo se ještě několik jiných hlasů, pak hrála kytara, zároveň šustila látka. Teď tedy bylo na mně, abych se svlékl. Vyklouzl jsem z&#160;kalhot, za mnou zavrzala péra gauče, ohlédl jsem se. Ležela až po bradu zahalená dekou&#160;– jako ve filmu&#160;– a&#160;na židli v&#160;chumlu se válelo ženské prádlo. Pod přikrývkou mě tedy čekala nahota, naprostá nahota, jíž mi bude dopřáno se dotknout; to vědomí mě bezmála zalykalo. Měl bych si ještě svléknout trenýrky, ale styděl jsem se. „Nezhasneš, brouku?“</p>
			<p class="MLP_text ParaOverride-1">Udělal jsem, co si přála, po paměti jsem dotápal ke gauči, vysoukal se ze zbytků svého oblečení, a&#160;tak byl připraven ke své první milostné noci&#160;– aspoň mé tělo se zdálo být připraveno, má duše, ta, které jsem se před chvílí zříkal, naopak trnula v&#160;rozpacích a&#160;v&#160;nejistotě. Miluju ji dost? Jsem připraven milovat ji už po celý život? Učinit ji svou ženou nejen pro tenhle večer? Obstojím vůbec?</p>
			<p class="MLP_text ParaOverride-1">Uvědomil jsem si, jak její prsty zvolna kloužou po mých stehnech.</p>
			<p class="MLP_text ParaOverride-1">„Ty se celej třeseš, broučku!“</p>
			<p class="MLP_text ParaOverride-1"><span class="MLP_znak_kurziva_11b CharOverride-1">Tam</span> se mě přece nesmí dotknout! Zavřel jsem oči, kvapně provedl to, co jsem chtěl, co snad i&#160;ona očekávala.</p>
			<p class="MLP_text ParaOverride-1">Také ona, teď jsem si toho všiml, se třásla. Tiskla se ke mně, jako by u&#160;mě hledala ochranu.</p>
			<p class="MLP_text ParaOverride-1">Uvědomil jsem si anýzovou vůni kořalky za svou hlavou, také vtíravě fialkový pach voňavky. Náhle mě sklíčil smutek. Vždycky jsem věřil, že tohle udělám jen z&#160;velké a&#160;úplné lásky. Proč jsem ještě nepočkal?</p>
			<p class="MLP_text ParaOverride-1">Naklonila se nade mnou a&#160;políbila mě. „Doufám, že sis dával pozor, brouku! Nechtěla bych se zase do toho dostat!“</p>
			<p class="MLP_text ParaOverride-1">„Zase?“</p>
			<p class="MLP_text ParaOverride-1">Objala mě.</p>
			<p class="MLP_text ParaOverride-1">„Ty máš dítě?“ zeptal jsem se.</p>
			<p class="MLP_text ParaOverride-1">Natáhla se po láhvi, kterou měla za zády, a&#160;naplnila obě skleničky. „Seš zvědavej!“</p>
			<p class="MLP_text ParaOverride-1">„Snad se můžu zeptat!“</p>
			<p class="MLP_text ParaOverride-1">„Budeš brzy starej.“</p>
			<p class="MLP_text ParaOverride-1">Odstrčil jsem ji a&#160;vyskočil z&#160;postele.</p>
			<p class="MLP_text ParaOverride-1">„Vidíš ho snad někde? Anebo slyšíš?“ Posadila mě opět na bíle prostřený gauč. „Nemám,“ objala mě, „už dávno ho nemám.“</p>
			<p class="MLP_text ParaOverride-1">„Co se s&#160;ním stalo?“</p>
			<p class="MLP_text ParaOverride-1">Ovanula mě svým teplem a&#160;fialkovou vůní. „No tak, no tak, teď na to nemysli!“ Cizí teplé tělo se tisklo ke mně, cizí prsty se mě chápaly, oplétaly mě, zaklínaly, odváděly k&#160;sobě.</p>
			<p class="MLP_text ParaOverride-1">„Tak vidíš, tak vidíš, seš milej, taky umíš bejt milej,“ zašeptala a&#160;zmítala se mnou, zacházela s&#160;mým tělem, jako by jí už náleželo, a&#160;já vnímal, že místo abych cítil pohoršení, šeptám, že ji miluju, a&#160;přitom mě oblévají nečekané vlny opětné rozkoše.</p>
			<p class="MLP_text ParaOverride-1">Tentokráte jsem nezavřel oči, hleděl jsem na ni: pocuchané vlasy jí spadaly na orosené čelo, také nad horním rtem jí stály kapičky potu, zatímco dolní ret jí v&#160;pravém koutku krvácel. Díval jsem se na její ústa a&#160;potom na ňadra a&#160;uvědomil si, že se můžu na její ňadra dívat, můžu se jich dotknout, můžu všechno, a&#160;cítil jsem, jak mě jímá závrať, a&#160;najednou mi připadalo, že není nic důležitější než to, že tu leží vedle mě a&#160;já se jí mohu dotýkat, mohu teď všechno, a&#160;začínal jsem chápat, že právě tohle je láska, je to ten cit, pro nějž jsou lidé připraveni trpět, nenávidět se, snášet příkoří, dát se ožebračit, jít na kraj světa bosí a&#160;zemřít.</p>
			<p class="MLP_text ParaOverride-1">Otevřela oči a&#160;chvíli civěla mrtvě do stropu. Pak řekla: „Zabila jsem ho.“</p>
			<p class="MLP_text ParaOverride-1">„Koho?“ vydechl jsem.</p>
			<p class="MLP_text ParaOverride-1">„Nic. Komára!“</p>
			<p class="MLP_text ParaOverride-1">„Tys to dítě zabila?“</p>
			<p class="MLP_text ParaOverride-1">Ticho. Odkudsi, sám jsem nechápal, jak se tu vzal, přilétl šelestivý motýl a&#160;míhal se kolem skleněné koule lustru. Natáhla se pro skleničku. „Už je to ale dávno.“</p>
			<p class="MLP_text ParaOverride-1">Mlčel jsem v&#160;hrůze.</p>
			<p class="MLP_text ParaOverride-1">„Netvař se tak, brouku. No tak. Říkals, že mě miluješ.“</p>
			<p class="MLP_text ParaOverride-1">Stalo se to na konci války. Vyhnali ji ze školy a&#160;musela do Německa. Vlastně to ani nebylo Německo, Sudety se tomu přece říkalo. Měla chodit do fabriky, co vyráběla benzin, ale nakonec, že byla mladá a&#160;slabá, ji poslali k&#160;bábě na statek. Šest koní, krav a&#160;prasat se ani nedopočítala, na to všechno jedna bába a&#160;dědek s&#160;dřevěnou odepínací nohou. Do postele se většinou dostala o&#160;půlnoci a&#160;už ve čtyři ráno jí ten mrzák kopal do dveří. Jenom v&#160;neděli dopoledne se nedělalo, bába si oblékla černou sukni, vzala modlitební knížku a&#160;šinula se do kostela. Farář měl zase dřevěnou ruku a&#160;ustřelený kus brady, takže vypadal jako běs, něco kázal, ona mu nerozuměla, ale bába při tom řvala, asi si vzpomněla na svoje chlapy, měla je vyfotografované, viseli nad postelí: starý a&#160;tři parchanti, kromě jednoho už měli všichni černou pásku. Ten jediný, co zůstal naživu, Johann Sebastian, se objevil v&#160;mundúru, zrovna když začaly žně, dostal dovolenou. Přitáh nějakou čokoládu a&#160;rozinky, ty jí strkal a&#160;přitom na ni tak koukal, až utekla. Lez za ní pořád a&#160;zase jí cpal uherák a&#160;cigára a&#160;ona se večer bála do postele, spala vedle chlívku v&#160;díře, kde se nedaly zamknout dveře. Čekala, až on si půjde lehnout, jenže stejně přilez, když usnula, prala se s&#160;ním, ale bylo to marné, klidně by ji odbouch. Za týden odjel a&#160;už o&#160;něm neslyšeli, jenom jí začalo růst břicho. Narodilo se to v&#160;dubnu, ani to nestačili dát pokřtít&#160;– jen ta bába s&#160;tím jednonohým chcípákem tu dřepěli kvůli ní. Nutili ji, aby šla s&#160;nimi, že ji odvezou na voze, ale ona jim v&#160;noci zdrhla. Mohla jim to tam nechat, ale nechtěla, stejně by to umřelo, tak to vzala s&#160;sebou.</p>
			<p class="MLP_text ParaOverride-1">A&#160;co potom?</p>
			<p class="MLP_text ParaOverride-1">Nic. Podržela tomu polštářek u&#160;hubinky a&#160;pak to nechala v&#160;lese. Trochu <span class="MLP_znak_kurziva_11b CharOverride-1">to</span> poházela hlínou a&#160;listím. Tehdy se všude válelo mrtvých! Myslím si, že to neměla dělat?</p>
			<p class="MLP_text ParaOverride-1">Nemyslel jsem si nic. V&#160;hlavě se mi třepotaly cáry, zamotal jsem se do lepkavých vláken jejího hlasu, nohy mi roztřásla slabost. Oblékal jsem se.</p>
			<p class="MLP_text ParaOverride-1">„Ty už chceš jít, brouku?“</p>
			<p class="MLP_text ParaOverride-1">To bylo jediné, po čem jsem toužil.</p>
			<p class="MLP_text ParaOverride-1">„Nemusela jsem ti to vyklopit, ale chtěla jsem, abys to věděl. Když jsi se mnou spinkal.“</p>
			<p class="MLP_text ParaOverride-1">Venku byla pošmourná, chladná noc. Z&#160;černého nebe podzimně mžilo. Když jsem se už blížil k&#160;stanici tramvaje, uslyšel jsem zavolat své jméno. Ustrnul jsem, jako by mě oslovil záhrobní hlas, jako by se mě dovolávala smrt. Běžela za mnou, na sobě měla jen spodničku a&#160;na nohou navlečené pavučinkové punčochy&#160;– nic víc.</p>
			<p class="MLP_text ParaOverride-1">„Neřeks mi ani,“ špitla udýchaně, „jestli eště přijdeš. Jestli eště někdy přijdeš!“</p>
			<p class="MLP_text ParaOverride-1">„Vždyť přece vím, kde bydlíš.“</p>
			<p class="MLP_text ParaOverride-1">„Nemůžeš přijít, kdy tě napadne!“</p>
			<p class="MLP_text ParaOverride-1">„Nemůžu?“</p>
			<p class="MLP_text ParaOverride-1">„Ne!“</p>
			<p class="MLP_text ParaOverride-1">„Proč?“</p>
			<p class="MLP_text ParaOverride-1">„To nejde. Sou takový věci. Nemohla sem ti vo všech říct.“ Stála přede mnou a&#160;třásla se.</p>
			<p class="MLP_text ParaOverride-1">„Cos mi nemohla říct?“</p>
			<p class="MLP_text ParaOverride-1">„To nejde. Von by mě… To nejde! Až jestli eště přijdeš.“</p>
			<p class="MLP_text ParaOverride-1">Že jsem kdy toužil o&#160;ní něco vědět. „Za tebou ještě někdo chodí?“ A&#160;lehounce se mě dotkla žárlivost.</p>
			<p class="MLP_text ParaOverride-1">Položila mi hlavu na rameno. „Mám přijít zítra?“</p>
			<p class="MLP_text ParaOverride-1">„Ne, to právě ne.“</p>
			<p class="MLP_text ParaOverride-1">„Pozítří?“</p>
			<p class="MLP_text ParaOverride-1">„Já nevím, rači ne!“</p>
			<p class="MLP_text ParaOverride-1">Slíbil jsem, že přijdu ve středu večer. Doprovodila mě až ke stanici tramvaje, ačkoliv jsem namítal, že takhle oblečená nemůže jít po ulici. Políbila mě ještě jednou, pak se rozběhla nazpátek. V&#160;bělostné spodničce, s&#160;rozcuchanými vlasy, které jí vlály podél hlavy, vypadala jako přízrak.</p>
			<p class="MLP_text ParaOverride-1">Když přijela tramvaj, nastoupil jsem do prázdného vlečňáku. Opřel jsem si čelo o&#160;chladivou, chvějící se skleněnou tabuli, chtělo se mi plakat.</p>
			<p class="MLP_text ParaOverride-1">Doma jsem našel knihu zabalenou do modrého školního papíru. (<span class="MLP_znak_kurziva_11b CharOverride-1">Nový trestní zákon se stává výrazem politické vůle pracujících mas, výrazem nové socialistické zákonnosti.</span>) Od otcova zatčení jsem se v&#160;ní docela vyznal. Našel jsem to snadno. Vražda novorozeného dítěte matkou. Pokud se tento poměrně vlídný paragraf dal ještě na její činnost vztáhnout.</p>
			<p class="MLP_text_-0-12- ParaOverride-1">Musel jsem napsat otci:</p>
			<p class="MLP_dopis_bez1radku_-I- ParaOverride-1"><span class="CharOverride-1">Milý tati,</span></p>
			<p class="MLP_dopis_bez1radku_-I-">děkuji Ti ze všeho nejdřív za Tvůj krásný dopis a&#160;ujišťuju Tě, že se mýlíš aspoň v&#160;tom, že bys nám nepředal nic ze své moudrosti a&#160;neučil nás hledět pod povrch věcí a&#160;jevů. Spíše naopak, zdálo se mi, že vždycky usiluješ hledat kořen všeho (jako jsi mě učil hledat kořeny rovnic), co se zdá řešitelné, a&#160;to je vlastně jen opsání toho, co bych nazval hledání pravdy.</p>
			<p class="MLP_dopis_-I- ParaOverride-1"><span class="CharOverride-1">I&#160;já usiluji o&#160;totéž, a&#160;to, čím chci býti, vybral jsem si nejvíc proto, abych se mohl co nejhlouběji dobírat kořenů, a&#160;ujišťuju Tě, že všechno, co nás potkalo, přijímám jako podnět, abych přemýšlel o&#160;našem dosavadním životě.</span></p>
			<p class="MLP_text_-12-12- ParaOverride-1">Uvažoval jsem chvíli, jak bych do dopisu zařadil zprávu o&#160;svých současných zážitcích, a&#160;pak jsem doplnil:</p>
			<p class="MLP_dopis_-I-">Kromě toho i&#160;já nyní prožívám něco, o&#160;čem sice zatím nemohu nic bližšího povědět, protože ne všemu sám rozumím, ale co mi připadá jako dotyk opravdového života…</p>
			<p class="MLP_text_-12-0- ParaOverride-1">Váhal jsem nad poslední větou, zda jsem neprozradil příliš těm, kteří budou číst dopis ještě před otcem, ale pravděpodobnější mi připadalo, že ani otec nepochopí, co mám na mysli. Snad to tak bude lepší.</p>
			<p class="MLP_text ParaOverride-1">Ve středu už před šestou hodinou jsem zatáhl za zvonec u&#160;jejích dveří. Marně. Teprve teď jsem si všiml, že její dveře nejsou označeny jménem. Co když jsem se spletl? Ještě jednou jsem zazvonil. Na opačném konci chodby vyhlédla tlustá ženská s&#160;natáčkami. „Hledáte někoho?“</p>
			<p class="MLP_text ParaOverride-1">Popošel jsem k&#160;ní. „Slečnu&#160;– paní Slepičkovou.“</p>
			<p class="MLP_text ParaOverride-1">„Tu neznám.“ Chvíli na mě civěla, jako by čekala nějaké vysvětlení, pak dodala: „Ta tu nebydlí!“ Pohodila hlavou, která vypadala jako rozpárané nitro nějakého elektrického stroje, a&#160;opět zmizela za dveřmi.</p>
			<p class="MLP_text ParaOverride-1">Setkali jsme se u&#160;vchodu. Její šaty svítily jako vždy nápadnými barvami, v&#160;ruce držela kytici. „Čekals dlouho, milánku?“ políbila mě a&#160;přitom mne ovanula ovíněným dechem. „Já sem myslela, že nepřídeš, že už se na mě vykašleš.“</p>
			<p class="MLP_text ParaOverride-1">„Slíbil jsem přece…“</p>
			<p class="MLP_text ParaOverride-1">Znovu mě políbila. Pak vysvětlila, že v&#160;práci oslavovali, taky se trochu nabumbala, ale jen kapánek, myslela na mě, že musí včas domů, kdybych přece jen přišel, a&#160;přinesla mi výslužku, posledně na jídlo zapomněla, musel jsem, chudáček, mít hlad.</p>
			<p class="MLP_text ParaOverride-1">V&#160;pokoji byla postel rozestlaná, na stole nedopitá láhev a, sevřelo se mi srdce, dvě sklenky od vína.</p>
			<p class="MLP_text ParaOverride-1">Včera tu měla kamarádku, zapnula rádio, seděly až do půlnoci, pak zrovna padla do postele a&#160;ráno zaspala, ani nestačila ustlat. Z&#160;kabely vytáhla chlebíčky zabalené do ubrousku. Řekla mi, abych jedl, a&#160;s&#160;květinami šla do předsíně. Slyšel jsem, jak teče voda, také její hlas, vyzpěvovala si docela spokojeně. Všechno, co mi ten hlas posledně sděloval, se kamsi propadlo.</p>
			<p class="MLP_text ParaOverride-1">Když opět vstoupila, byla už svlečená, zahalená jen do osušky. „Proč nepapáš?“ Zatáhla záclony a&#160;pak jsme se milovali.</p>
			<p class="MLP_text ParaOverride-1">Bylo to krásné, tak samozřejmé a&#160;pěkné, že jsem téměř zapomněl na všechno, co jsem o&#160;ní věděl, přece jsem se však zeptal: „Chtělas mi posledně něco povědět!“</p>
			<p class="MLP_text ParaOverride-1">Ano, ale teď neví, jestli má. Radila se s&#160;tou kamarádkou včera a&#160;ta si myslí, že by o&#160;tom neměla nikomu povídat.</p>
			<p class="MLP_text ParaOverride-1">Co je to za kamarádku?</p>
			<p class="MLP_text ParaOverride-1">Zpívaly jsme spolu v&#160;jednom kabaretu.</p>
			<p class="MLP_text ParaOverride-1">Netušil jsem, že zpívala v&#160;kabaretu.</p>
			<p class="MLP_text ParaOverride-1">To je už dávno, to jsem byl málem ještě na houbičkách. Zařídil jí to Slepička. V&#160;Adrii.</p>
			<p class="MLP_text ParaOverride-1">A&#160;proč toho nechala?</p>
			<p class="MLP_text ParaOverride-1">To je dlouhá historie, zavinil to Max.</p>
			<p class="MLP_text ParaOverride-1">Neznám žádného Maxe.</p>
			<p class="MLP_text ParaOverride-1">Max byl kamarád Horáka, extračíslo, za války bojoval v&#160;Anglii, měl bych ho vidět v&#160;jeho parádní uniformě, na klopě zlatý RAF. Měl továrnu na konzervy, v&#160;ní dělal paštiky a&#160;guláš, ale ať si nemyslím, že to byl řezník, on dokonce nemohl vidět krev, a&#160;když jednou potřeboval bacit králíka, museli mu přinést kulovnici, z&#160;té ho střelil, že to bylo na dálku. Proto se dal za války k&#160;letcům.</p>
			<p class="MLP_text ParaOverride-1">A&#160;jak tedy souvisel ten Max s&#160;jejím zpíváním? Ano, tehdy právě zpívala s&#160;tím lájošem, co mi ho ukazovala, v&#160;báru Esplanade a&#160;Max, to mu už fabričku znárodnili a&#160;bágly měl připravené, že zdrhne někam ke své RAF, přišel a&#160;přilíp lájošovi na čelo tisícovku, že by prosil Valčík na rozloučenou. Ale lájoš odmít, tyhle písničky má teď nedoporučené, může mu místo toho zahrát Praščaj ljubimij gorod. Max mu přilíp na čelo další tác a&#160;ona lájošovi zašeptala, že Max je její kamarád a&#160;za války…</p>
			<p class="MLP_text ParaOverride-1">Vtom se ozvalo z&#160;předsíňky cinknutí a&#160;ona zmlkla, posadila se na posteli a&#160;mně se zdálo, že se její oči rozšířily a&#160;znehybněly. „To je on!“ šeptla.</p>
			<p class="MLP_text ParaOverride-1">„Kdo?“</p>
			<p class="MLP_text ParaOverride-1">„Tiše!“ Třeštila oči ke dveřím. „Myslíš, že nás slyšel?“ Po špičkách došla k&#160;vypínači. A&#160;tma! Jen zelené oko přijímače z&#160;ní zářilo.</p>
			<p class="MLP_text ParaOverride-1">Zvonek znovu cinkl. „Myslíš toho člověka, o&#160;kteréms mi chtěla říct?“ zeptal jsem se šeptem.</p>
			<p class="MLP_text ParaOverride-1">Podlaha slabounce vrzala pod jejími kroky, pak zhaslo i&#160;oko přijímače. Už jsem neviděl nic. Skoro jsem se lekl, když jsem ucítil dotyk její ruky. Přitiskla se ke mně. „Může přijít k&#160;oknu.“</p>
			<p class="MLP_text ParaOverride-1">Okno bylo zavřené a&#160;záclona zatažená.</p>
			<p class="MLP_text ParaOverride-1">„Kdo je to?“</p>
			<p class="MLP_text ParaOverride-1">Položila mi dlaň na ústa. V&#160;tichu jsem slyšel svůj i&#160;její dech; zdálky, snad přes několik dvorů, se donesl zvuk harmoniky. „Třeba to byla sousedka,“ navrhl jsem.</p>
			<p class="MLP_text ParaOverride-1">„Ne, to byl von!“</p>
			<p class="MLP_text ParaOverride-1">„Kdo?“</p>
			<p class="MLP_text ParaOverride-1">Třásla se. Pak vstala a&#160;nakoukla do předsíňky. Snad už tam není. Odešel. Řekla mu, že dneska bude spát u&#160;kamarádky. Stejně až půjdu domů, musím být opatrný a&#160;vyhnout se mu zdaleka. Protože on je schopný všeho.</p>
			<p class="MLP_text ParaOverride-1">Jak se mu mám vyhnout, když ani nevím, jak vypadá?</p>
			<p class="MLP_text ParaOverride-1">Přece takový vyzáblý blonďák, na pravé tváři má jizvu. Vysoký je skoro dva metry, nemůžu si ho s&#160;nikým splést.</p>
			<p class="MLP_text ParaOverride-1">Jak se jmenuje?</p>
			<p class="MLP_text ParaOverride-1">To je fuk, jak se jmenuje.</p>
			<p class="MLP_text ParaOverride-1">Tak proč mi to odmítá říct?</p>
			<p class="MLP_text ParaOverride-1">Protože jí to zakázal. Zabil by ji, kdyby se dozvěděl, že ho práskla. Ale můžu mu říkat Karel.</p>
			<p class="MLP_text ParaOverride-1">Kdo je ten Karel?</p>
			<p class="MLP_text ParaOverride-1">To kdyby věděla.</p>
			<p class="MLP_text ParaOverride-1">Jak k&#160;němu přišla?</p>
			<p class="MLP_text ParaOverride-1">Poznala ho v&#160;hospodě. Asi měsíc předtím, než potkala mě. Byl k&#160;ní milý. Objednal jí víno, celou flašku, pak ji odvez domů taxíkem.</p>
			<p class="MLP_text ParaOverride-1">Chodila s&#160;ním?</p>
			<p class="MLP_text ParaOverride-1">Nemohla přece vědět, že potká mě.</p>
			<p class="MLP_text ParaOverride-1">Chodí s&#160;ním ještě?</p>
			<p class="MLP_text ParaOverride-1">Nechce s&#160;ním chodit, ale nedovedu si představit, jak se ho bojí. Proč se ho tak bojí?</p>
			<p class="MLP_text ParaOverride-1">Vždyť je to vrah. Za války&#160;– to mi právě nemůže říct.</p>
			<p class="MLP_text ParaOverride-1">Co se stalo za války?</p>
			<p class="MLP_text ParaOverride-1">Byl u&#160;eses.</p>
			<p class="MLP_text ParaOverride-1">Jak na to přišla?</p>
			<p class="MLP_text ParaOverride-1">Řekl jí to. Taky viděla jeho tetování.</p>
			<p class="MLP_text ParaOverride-1">Vnímal jsem, jak mě znehybňuje hrůza. Anebo spíš ošklivost. Jak se s&#160;ním domluvila, když neumí německy?</p>
			<p class="MLP_text ParaOverride-1">Přece česky. Mluví tak dobře, že vůbec nepoznala, co je zač. A&#160;chovat se uměl. Když přišel za ní, přinesl jí tulipány.</p>
			<p class="MLP_text ParaOverride-1">A&#160;potom, když poznala, co je zač, to ho sem zve dál?</p>
			<p class="MLP_text ParaOverride-1">Nezve ho, on přijde sám. Jenom jí oznámí, kdy ho má čekat. „A&#160;ty ho čekáš?“</p>
			<p class="MLP_text ParaOverride-1">„Jednou jsem mu zdrhla, ale on mě stejně vymák. Pak mě zbil. Řek, že jestli to eště jednou udělám, tak mi zmáčknou mandličky.“</p>
			<p class="MLP_text ParaOverride-1">„Kdo?“</p>
			<p class="MLP_text ParaOverride-1">„Je jich víc!“ Celá se třásla.</p>
			<p class="MLP_text ParaOverride-1">Objal jsem ji a&#160;ona mě políbila na ústa.</p>
			<p class="MLP_text ParaOverride-1">„Počkej, ještě mi řekni: on od tebe něco chce?“</p>
			<p class="MLP_text ParaOverride-1">„Jaks na to přišel?“</p>
			<p class="MLP_text ParaOverride-1">„Co chce?“</p>
			<p class="MLP_text ParaOverride-1">„To nemůžu, to vopravdu nemůžu…“</p>
			<p class="MLP_text ParaOverride-1">„Musíš mi říct všechno!“</p>
			<p class="MLP_text ParaOverride-1">„Ne, to nemůžu.“ Rozplakala se.</p>
			<p class="MLP_text ParaOverride-1">Nemá smysl, aby plakala. Nemusí se bát, určitě něco vymyslíme, jen potřebuju vědět pravdu o&#160;tom, co po ní chtěl.</p>
			<p class="MLP_text ParaOverride-1">Stále vzlykala.</p>
			<p class="MLP_text ParaOverride-1">Poví mi to tedy?</p>
			<p class="MLP_text ParaOverride-1">Dobře. Ale musím přísahat, že o&#160;tom nikde ani neceknu. Nebudu přísahat předem. Ale neudělám nic, co by jí ublížilo.</p>
			<p class="MLP_text ParaOverride-1">Kdybych ji prásknul, oni si mě stejně najdou. To mě varuje.</p>
			<p class="MLP_text ParaOverride-1">Bylo by pro mě lepší, kdybych to vůbec nevěděl.</p>
			<p class="MLP_text ParaOverride-1">Ano. Ale to už je stejně pozdě.</p>
			<p class="MLP_text ParaOverride-1">Začala mě líbat.</p>
			<p class="MLP_text ParaOverride-1">„Tak povíš mi to teda?“</p>
			<p class="MLP_text ParaOverride-1">Znehybněla. Chvíli se na mě upřeně dívala, pak řekla, jako by mi oznamovala, že ji poslal, aby mu sehnala cigarety: „Chce, abych pro něj namalovala plánek haly, ve který makám.“</p>
			<p class="MLP_text ParaOverride-1">„To opravdu chtěl?“</p>
			<p class="MLP_text ParaOverride-1">„Chce to,“ opravila mě.</p>
			<p class="MLP_text ParaOverride-1">„Myslel jsem, že děláš v&#160;kanceláři u&#160;ředitele.“</p>
			<p class="MLP_text ParaOverride-1">„Máš paměť, brouku. Ale jemu jsem řekla, že makám v&#160;hale. Jako jeřábnice.“ Usmála se na mě koketně.</p>
			<p class="MLP_text ParaOverride-1">„Proč jsi mu to řekla?“</p>
			<p class="MLP_text ParaOverride-1">„Tak, řekla jsem mu to. Asi, že se mi nelíbil.“</p>
			<p class="MLP_text ParaOverride-1">„Povídalas přece, že se ti líbil. Aspoň na začátku.“</p>
			<p class="MLP_text ParaOverride-1">Bylo to stále stejné. Loupal jsem šupiny a&#160;pod nimi se objevovaly nové. Chtělo se mi křičet. Anebo prosit. Kleknu si před ni a&#160;budu prosit, aby mi řekla, jak všechno opravdu bylo.</p>
			<p class="MLP_text ParaOverride-1">Ano, líbil. A&#160;přines jí tulipány. Ale oči měl chladné jako vrána. Když se na ni chvíli díval, klepaly se jí z&#160;toho nožičky.</p>
			<p class="MLP_text ParaOverride-1">A&#160;co mu řekla, když to po ní chtěl?</p>
			<p class="MLP_text ParaOverride-1">Co mu měla říct, když se na ni tak díval? Že neví, jestli to svede. Ale on řek, že přijde pozítří. Přišel už dneska. Třeba se domák, že tu jsem s&#160;ní.</p>
			<p class="MLP_text ParaOverride-1">Jak by ho to mohlo napadnout&#160;– anebo mu o&#160;mně něco pověděla?</p>
			<p class="MLP_text ParaOverride-1">Myslím si o&#160;ní, že je praštěná?</p>
			<p class="MLP_text ParaOverride-1">Nemyslím si o&#160;ní nic zlého. Ale mně o&#160;něm taky řekla.</p>
			<p class="MLP_text ParaOverride-1">To snad je něco jiného, ne?</p>
			<p class="MLP_text ParaOverride-1">Jistě. Nesmí se na mě zlobit, jsem z&#160;toho trochu… Nikdy jsem nic podobného nezažil.</p>
			<p class="MLP_text ParaOverride-1">Myslím si, že ona ano?</p>
			<p class="MLP_text ParaOverride-1">Jak by ho tedy mohlo napadnout, že jsem tady?</p>
			<p class="MLP_text ParaOverride-1">Můžou ji fízlovat. Chtějí vědět, jestli se nerozhodla je prásknout.</p>
			<p class="MLP_text ParaOverride-1">Nebylo od ní hezké, že mi o&#160;tom všem nepověděla, ani se o&#160;něm nezmínila.</p>
			<p class="MLP_text ParaOverride-1">Nechtěla mi přidělávat starosti.</p>
			<p class="MLP_text ParaOverride-1">To jí tedy děkuju. Co teď hodlá udělat? Přece pro něj nechce malovat plánek!</p>
			<p class="MLP_text ParaOverride-1">A&#160;co teda má dělat? Já ho neznám, já si nedovedu představit, co je to za zvíře. Mě nikdy nebil. Mně nikdy nevykládal, jak střílel Židy.</p>
			<p class="MLP_text ParaOverride-1">To jí vykládal?</p>
			<p class="MLP_text ParaOverride-1">Několik set jich postřílel.</p>
			<p class="MLP_text ParaOverride-1">Takové věci se přece dneska nevykládají.</p>
			<p class="MLP_text ParaOverride-1">Třeba ji chtěl jen poděsit, ona při tom nebyla. Ale to ví, že kdyby ho práskla, tak se s&#160;ní mazlit nebude.</p>
			<p class="MLP_text ParaOverride-1">Přece nemůže s&#160;takovým člověkem…</p>
			<p class="MLP_text ParaOverride-1">Ano, teď cítí, že nemůže. Ale má snad jít za těma, co jí oddělali mámu i&#160;otčíma? Objala mě. Je nešťastná. Připadá jí, že už nemá sílu žít. Už se nediví mamině. Ta je šťastná, má pokoj.</p>
			<p class="MLP_text ParaOverride-1">Slíbil jsem, že do zítřka něco vymyslím. Umluvili jsme si schůzku na příští den odpoledne před sokolovnou, pak jsem odjel.</p>
			<p class="MLP_text_-0-12- ParaOverride-1">Doma, ačkoliv už minula půlnoc, jsem vytáhl knihu zabalenou v&#160;modrém papíře a&#160;listoval v&#160;ní tak dlouho, dokud jsem nenalezl svůj paragraf.</p>
			<p class="MLP_dopis_bez1radku_-I- ParaOverride-1"><span class="CharOverride-1">Kdo se hodnověrným způsobem doví, že někdo jiný chystá nebo spáchal velezradu (§ 78), sdružování proti republice (§§ 79 a&#160;80), sabotáž (§§ 84 a&#160;85), vyzvědačství (§§ 86 a&#160;87), ohrožení státního tajemství…, a&#160;úmyslně takový trestný čin bez odkladu neoznámí prokurátoru nebo orgánu národní bezpečnosti, bude potrestán odnětím svobody na jeden rok až pět let.</span></p>
			<p class="MLP_text_-12-0- ParaOverride-1">V&#160;této chvíli jsem byl na svobodě už jenom z&#160;dobré vůle osudu, jenom díky tomu, že jsme dosud nebyli odhaleni. Kdo by pak uvěřil v&#160;moji nevinu?</p>
			<p class="MLP_text ParaOverride-1">V&#160;zoufalství jsem se uchýlil do ochrany mořských vln. Oddělily mě od všech pevnin, od všech slov, zákonů i&#160;dějů. Čekal jsem na teplém balvanu, dokud jsem nezahlédl zářivé oči své ryby. Vystupovaly z&#160;hloubi, vynořily se nad hladinu a&#160;po nich i&#160;oblé šupinaté tělo, a&#160;já s&#160;úžasem hleděl, jak se šupiny duhově třepí v&#160;hebké vlasoví per a&#160;ryba stoupala výš nad temnou spoustu vod, už to nebyla ryba, ale rajka s&#160;něžnou, vzdalující se tváří, v&#160;zobáku se jí zlatistě třpytila obroučka. Díval jsem se za ní vzhůru, i&#160;když už se měnila v&#160;pouhý rozplývavý bod, a&#160;zahlédl jsem, jak z&#160;výše spouští ten třpytivý předmět, a&#160;nastavil jsem dlaně právě včas, abych jej zachytil. Prsten jsem si položil na čelo a&#160;vnímal jeho medovou vůni. Tak jsem ležel uprostřed šplouchavých vod, ryba zmizela, i&#160;ptáka pohltily nebeské hlubiny, zůstaly jen ticho, teplo a&#160;vůně. Teprve po chvíli jsem se posadil, sundal z&#160;čela zlatistý pampeliškový květ, foukl do něho a&#160;díval se, jak se stříbřité pápěří vznáší nad vlnami. V&#160;tom okamžiku jsem jasnozřivě zahlédl, že nic z&#160;toho, co mě naplňovalo strachem, není skutečnost, nic z&#160;toho se mě netýká, nemusím se zneklidňovat, můžu se těšit na příští den.</p>
			<p class="MLP_text ParaOverride-1">Odpoledne před sokolovnou zářila už z&#160;dálky barvami a&#160;usmívala se na mě. Mohla by se usmívat tak bezstarostně, kdyby jen část z&#160;toho, co jsem od ní slyšel, byla pravda?</p>
			<p class="MLP_text ParaOverride-1">Ten člověk se neozval?</p>
			<p class="MLP_text ParaOverride-1">Jaký člověk?</p>
			<p class="MLP_text ParaOverride-1">Ten, co mi o&#160;něm vyprávěla! Ach, ten má přece přijít až zítra!</p>
			<p class="MLP_text ParaOverride-1">Už se to na mě zase řítilo. Ten plánek pro něj nakreslila? Zatím ne. Říkal jsem přece, aby mu nic nedávala. Anebo jsem si to rozmyslel?</p>
			<p class="MLP_text ParaOverride-1">Nic jsem si nerozmyslel. Jen bych rád… Něco mě napadlo.</p>
			<p class="MLP_text ParaOverride-1">Mám na něco chuť?</p>
			<p class="MLP_text ParaOverride-1">Ne, to se netýká jídla. Mohli bychom zatím jít k&#160;ní?</p>
			<p class="MLP_text ParaOverride-1">Koupili jsme si bramborový salát, karbanátky a&#160;čtyři láhve piva.</p>
			<p class="MLP_text ParaOverride-1">V&#160;pokojíku bylo nevětrané dusno. Zapnula přijímač, otevřela okna a&#160;chystala se, že připraví jídlo. Natáhl jsem se k&#160;rádiu a&#160;ztlumil zvuk. „Co kdybychom si zahráli hru?“</p>
			<p class="MLP_text ParaOverride-1">„Hru?“ Vyklopila salát z&#160;papíru na talířek a&#160;tvářila se nedůvěřivě. „Slepička mě učil mariáš, ale byla sem na to pitomá.“</p>
			<p class="MLP_text ParaOverride-1">„To je jiná hra.“</p>
			<p class="MLP_text ParaOverride-1">Otevřela láhev a&#160;rozlila pivo do dvou sklenic. „Chceš už si hajnout?“</p>
			<p class="MLP_text ParaOverride-1">„Počkej! Ta hra&#160;– chtěl bych ti ji vysvětlit.“</p>
			<p class="MLP_text ParaOverride-1">„Ani tu nemám karty. Slepička si všechny vodnes.“</p>
			<p class="MLP_text ParaOverride-1">„Tohle se nehraje s&#160;kartami.“</p>
			<p class="MLP_text ParaOverride-1">„Jednou jsme hráli s&#160;krabičkama od sirek. Ale skončilo to sprosťárnama.“</p>
			<p class="MLP_text ParaOverride-1">„Nehraje se s&#160;ničím. Jenom se mluví, vtip je v&#160;tom, že se musí mluvit pravda. Každý smí dát druhému deset otázek.“</p>
			<p class="MLP_text ParaOverride-1">„Jakých otázek?“</p>
			<p class="MLP_text ParaOverride-1">„Jakýchkoliv. Můžeš se mě zeptat, na co chceš. A&#160;já ti musím odpovědět po pravdě.“</p>
			<p class="MLP_text ParaOverride-1">„To nevím, jestli budu umět tohle hrát.“</p>
			<p class="MLP_text ParaOverride-1">„Proč?“</p>
			<p class="MLP_text ParaOverride-1">„Jestli se naučím ty votázky!“</p>
			<p class="MLP_text ParaOverride-1">„Můžeš se ptát, co tě napadne.“</p>
			<p class="MLP_text ParaOverride-1">„A&#160;kdo vyhraje?“</p>
			<p class="MLP_text ParaOverride-1">„Nikdo. To není hra na vítězství.“</p>
			<p class="MLP_text ParaOverride-1">„A&#160;proč se teda hraje?“</p>
			<p class="MLP_text ParaOverride-1">„Pro zábavu.“</p>
			<p class="MLP_text ParaOverride-1">„Deset votázek je moc!“ namítla. „A&#160;fanty se nedávají?“</p>
			<p class="MLP_text ParaOverride-1">Řekl jsem, že fanty se dávat nemusejí a&#160;deset otázek je přiměřené množství.</p>
			<p class="MLP_text ParaOverride-1">„Dobře!“ Vypila svoji sklenici a&#160;rozepnula si blůzu, takže jsem mohl téměř zahlédnout její ňadra. Sedla si proti mně a&#160;přehodila si nohu přes nohu. Navrhl jsem, že se může ptát první, ale odmítla: musím jí ukázat, jak se to hraje.</p>
			<p class="MLP_text ParaOverride-1">„Odkdy jsi byla v&#160;tom Německu?“ zeptal jsem se tedy.</p>
			<p class="MLP_text ParaOverride-1">„Od jara v&#160;čtyřicátým čtvrtým.“ Tvářila se soustředěně. Jako by čekala něco zákeřného. Nějaký úder.</p>
			<p class="MLP_text ParaOverride-1">„Teď ty!“</p>
			<p class="MLP_text ParaOverride-1">„Co teď já?“</p>
			<p class="MLP_text ParaOverride-1">„Ptej se!“</p>
			<p class="MLP_text ParaOverride-1">„To bylo všecko?“</p>
			<p class="MLP_text ParaOverride-1">„Zatím všechno.“</p>
			<p class="MLP_text ParaOverride-1">„Tomu nerozumím. Asi sem tu hru nepochopila.“</p>
			<p class="MLP_text ParaOverride-1">„Tak se ptej!“</p>
			<p class="MLP_text ParaOverride-1">„Jaký je hlavní město Turecka?“</p>
			<p class="MLP_text ParaOverride-1">„Ankara. Ale máš se ptát na něco, co souvisí se mnou.“</p>
			<p class="MLP_text ParaOverride-1">„Vypadáš jako Turek,“ vysvětlila.</p>
			<p class="MLP_text ParaOverride-1">„Jak se jmenovala ta vesnice, kde jsi dělala na statku?“</p>
			<p class="MLP_text ParaOverride-1">„Počkej!“ Svraštila čelo. „Armsdorf. Už jsem se lekla, že si nevzpomenu. To je všecko?“</p>
			<p class="MLP_text ParaOverride-1">„Všechno. Teď se ptej ty.“</p>
			<p class="MLP_text ParaOverride-1">Rozhlédla se po pokoji. „Co jíš nejradši?“</p>
			<p class="MLP_text ParaOverride-1">„Bramborové knedlíky. Knedlíky plněné uzeným masem a&#160;sypané cibulkou.“</p>
			<p class="MLP_text ParaOverride-1">„To nemáš moc náročný chutě,“ poznamenala. „Slepička miloval husí játra s&#160;mandlema anebo plněná holoubata. Von si třeba vod rána do půlnoci nevzpomněl, pak to na něj padlo a&#160;rovnou v&#160;kuchyni sežral tři bifteky, voni mu je dávali bez lístků. Chtěl bys, abych ti někdy udělala ty tvoje knedlíčky?“</p>
			<p class="MLP_text ParaOverride-1">Pokrčil jsem rameny. Nechtěl jsem se rozptylovat. Otázky jsem měl promyšlené. Začal jsem nenápadnými a&#160;zvolna jsem směřoval k&#160;těm, které jsem považoval za podstatné.</p>
			<p class="MLP_text ParaOverride-1">„Kdo ti v&#160;životě nejvíc ublížil?“</p>
			<p class="MLP_text ParaOverride-1">„Slepička,“ odpověděla bez rozmyšlení. „Málem mě zabil. Kolikrát.“</p>
			<p class="MLP_text ParaOverride-1">„Teď ty,“ vyzval jsem ji. Že nevzpomněla toho německého vojáka, co ji znásilnil, mohlo znamenat, že si ho vymyslela. Také to mohlo dosvědčovat, že všechno, co je vzdálenější v&#160;čase, se jí jeví bezvýznamnější. Ale proč si nevzpomněla na toho, který ji právě teď vydíral, vyhrožoval jí a&#160;dokonce ji bil?</p>
			<p class="MLP_text ParaOverride-1">„Co děláš nejradši?“</p>
			<p class="MLP_text ParaOverride-1">„Píšu,“ řekl jsem.</p>
			<p class="MLP_text ParaOverride-1">„Píšeš?“</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">„Seš srandovní.“</p>
			<p class="MLP_text ParaOverride-1">„Jak se jmenoval ten chlap, co po tobě chtěl ten plánek?“</p>
			<p class="MLP_text ParaOverride-1">„Dyť sem ti říkala: Karel!“</p>
			<p class="MLP_text ParaOverride-1">„Jak dál, Karel přece není celé jméno!“</p>
			<p class="MLP_text ParaOverride-1">„To druhý nevím, to mi neřek!“</p>
			<p class="MLP_text ParaOverride-1">„Počkej, přece ti musel povědět, jak se jmenuje. Nemůžeš říkat, že nevíš, když ho znáš, to by celá hra ztratila smysl.“</p>
			<p class="MLP_text ParaOverride-1">„Nevím,“ opakovala. „Když nevím, tak nevím.“</p>
			<p class="MLP_text ParaOverride-1">„Posledně jsi povídala, že mi ho jen nesmíš říct. Že ti to zakázal.“</p>
			<p class="MLP_text ParaOverride-1">„Zakázal mi toho Karla.“</p>
			<p class="MLP_text ParaOverride-1">„A&#160;on ti neřekl svoje příjmení?“</p>
			<p class="MLP_text ParaOverride-1">„Nic mi neřek!“</p>
			<p class="MLP_text ParaOverride-1">„A&#160;ty ses ho nezeptala?“</p>
			<p class="MLP_text ParaOverride-1">„Co mi je po něm? Po tvým sem se taky neptala.“</p>
			<p class="MLP_text ParaOverride-1">„Ale já ti ho řekl!“</p>
			<p class="MLP_text ParaOverride-1">„Stejně už ho nevím.“</p>
			<p class="MLP_text ParaOverride-1">„Dobře. Teď jsi na řadě ty.“</p>
			<p class="MLP_text ParaOverride-1">„Co nejradši piješ!“</p>
			<p class="MLP_text ParaOverride-1">„Kakao.“</p>
			<p class="MLP_text ParaOverride-1">„Seš srandovní,“ řekla. „Chlap, a&#160;má nejradši kakao.“</p>
			<p class="MLP_text ParaOverride-1">„Milovala ses s&#160;ním?“</p>
			<p class="MLP_text ParaOverride-1">„Ty máš ale votázky!“</p>
			<p class="MLP_text ParaOverride-1">„Můžeš se taky tak ptát.“</p>
			<p class="MLP_text ParaOverride-1">„Mě nezajímá, s&#160;kým chrápeš. Ale ne!“</p>
			<p class="MLP_text ParaOverride-1">„Co ne?“</p>
			<p class="MLP_text ParaOverride-1">„Neměla jsem s&#160;ním nic. Von je nemocnej.“</p>
			<p class="MLP_text ParaOverride-1">„Jak nemocný?“</p>
			<p class="MLP_text ParaOverride-1">„Teď sem na řadě já.“</p>
			<p class="MLP_text ParaOverride-1">„Promiň,“ řekl jsem, „to neměla být další otázka.“</p>
			<p class="MLP_text ParaOverride-1">„Je nemocnej z&#160;války. Nemůže dělat to&#160;– dětičky. Můžu se teď ptát já? Kterou písničku máš nejradši?“</p>
			<p class="MLP_text ParaOverride-1">„To ani nevím.“</p>
			<p class="MLP_text ParaOverride-1">„Tak ňákou zazpívej. Ňákou, co rád zpíváš.“</p>
			<p class="MLP_text ParaOverride-1">„Ale já neumím zpívat.“</p>
			<p class="MLP_text ParaOverride-1">„Ty si nikdy nezazpíváš? Seš divnej pavouk.“</p>
			<p class="MLP_text ParaOverride-1">„Ale ne, jen zpívám falešně.“</p>
			<p class="MLP_text ParaOverride-1">„To je fuk, tak zazpívej falešně!“</p>
			<p class="MLP_text ParaOverride-1">„Ne,“ řekl jsem, „to ne!“</p>
			<p class="MLP_text ParaOverride-1">„Přece musíš, sám si mi to tak vykládal.“</p>
			<p class="MLP_text ParaOverride-1">„Já říkám podle pravdy, že neumím zpívat.“</p>
			<p class="MLP_text ParaOverride-1">„Ty se vymlouváš.“</p>
			<p class="MLP_text ParaOverride-1">„Nevymlouvám! Můžu se ptát dál?“</p>
			<p class="MLP_text ParaOverride-1">„Jak chceš.“ Naklonila se ke mně a&#160;dala se políbit. „Když tě to eště baví. Stejně se vymlouváš. Měl bys dát fant!“</p>
			<p class="MLP_text ParaOverride-1">„Co ti za to nabídl?“</p>
			<p class="MLP_text ParaOverride-1">„Kdo za co?“</p>
			<p class="MLP_text ParaOverride-1">„Však ty rozumíš!“</p>
			<p class="MLP_text ParaOverride-1">„Jak víš, že mi něco nabíd?“</p>
			<p class="MLP_text ParaOverride-1">„Teď se ptám já!“</p>
			<p class="MLP_text ParaOverride-1">Vzdychla nahlas, vstala, otevřela skříň a&#160;chvíli se hrabala v&#160;nějakých hadřících, pak z&#160;nich vylovila malou krabičku. Přistrčila mi ji až před oči a&#160;nadzvedla víčko.</p>
			<p class="MLP_text ParaOverride-1">Na vybledlém růžovém polštářku ležel prsten s&#160;velkým, nebesky modrým kamenem. Nerozuměl jsem šperkům, jen to jsem snad poznal, že prsten není nový.</p>
			<p class="MLP_text ParaOverride-1">„Tohle mi dal. A&#160;řek, že dostanu ještě takovej jeden. Potom.“ A&#160;já si uvědomil, jak se mě zmocňuje zoufalství, ne snad z&#160;její prostoduché upřímnosti, ale z&#160;bezmocnosti, z&#160;beznadějné nejistoty; nikdy se nedopátrám pravdy: o&#160;ní, o&#160;tom člověku, o&#160;tomhle prstenu, jestli je po její babičce, po matce anebo po nějaké zavražděné Židovce. Co mám udělat?</p>
			<p class="MLP_text ParaOverride-1">„Je krásnej,“ řekla. „Slepička mi nedal prsten ani k&#160;svatbě!“ Zaklapla zase krabičku a&#160;odnesla ji do skříně. Pak nalila sobě i&#160;mně víno a&#160;zeptala se: „Eště budem hrát?“</p>
			<p class="MLP_text ParaOverride-1">„Bylo teprve šest otázek.“</p>
			<p class="MLP_text ParaOverride-1">Naklonila se ke mně a&#160;políbila mě. „Proč sis na mě vymyslel tuhle blbou hru, brouku?“</p>
			<p class="MLP_text ParaOverride-1">Pokrčil jsem rameny. „Já rád hraju hry. Můžeš se ptát.“</p>
			<p class="MLP_text ParaOverride-1">„Já se přeci ptám.“</p>
			<p class="MLP_text ParaOverride-1">„Tohle byla otázka?“</p>
			<p class="MLP_text ParaOverride-1">„No&#160;– proč ne? Přeci ses chtěl dozvědět něco, co ti zatloukám, ne? Chtěls vědět, jestli jsem s&#160;ním spinkala, viď? A&#160;s&#160;kým eště. Nebo proč sis vymyslel takovou sprosťárničku?“</p>
			<p class="MLP_text ParaOverride-1">Asi jsem zrudl: „To ne!“</p>
			<p class="MLP_text ParaOverride-1">Políbila mě znovu. Objal jsem ji.</p>
			<p class="MLP_text ParaOverride-1">Když už jsme leželi vedle sebe nazí, řekl jsem: „Chtěl jsem jen vědět, jestli sis to nevymyslela. Toho člověka, co po tobě chtěl plánek. Toho esesáka.“</p>
			<p class="MLP_text ParaOverride-1">Přitiskla se ke mně celým tělem.</p>
			<p class="MLP_text ParaOverride-1">„Prosím tě, pověz mi pravdu.“</p>
			<p class="MLP_text ParaOverride-1">„A&#160;co?“ odtáhla se opět. „Co ti mám říct?“</p>
			<p class="MLP_text ParaOverride-1">„Bylo to všechno tak, jak jsi povídala?“</p>
			<p class="MLP_text ParaOverride-1">„A&#160;jak by to mělo bejt?“</p>
			<p class="MLP_text ParaOverride-1">„Přísaháš?“</p>
			<p class="MLP_text ParaOverride-1">„Co si myslíš? Co si vlastně myslíš?“</p>
			<p class="MLP_text ParaOverride-1">„Přísahej, prosím tě. Udělej pro mě aspoň to!“</p>
			<p class="MLP_text ParaOverride-1">„A&#160;co mám eště udělat? Přídeš, vlezeš si ke mně pod peřinu, pak si vymyslíš takový otázky, že bych se styděla je vopakovat. Co si myslíš, že seš? Seru na tvý otázky!“</p>
			<p class="MLP_text ParaOverride-1">Chtěl jsem vstát, ale začala mě líbat. Pak jsme se oblékli a&#160;šli dolů do města. Našli jsme obvodní stanici Bezpečnosti a&#160;já řekl, že na ni počkám naproti v&#160;hospodě. Doprovodil jsem ji k&#160;okénku, kde se hlásí návštěvy.</p>
			<p class="MLP_text ParaOverride-1">V&#160;hospodě jsem si objednal párek s&#160;hořčicí a&#160;minerálku. Čas se vlekl jako v&#160;čekárně u&#160;zubaře. Co když řeknou, že přišla příliš pozdě, že zanedbala svoji povinnost, a&#160;nechají si ji tam? A&#160;co jestli ten chlap, kterého jsem v&#160;životě nespatřil, není vůbec tím, zač se vydává, ale jen obyčejný blázen?</p>
			<p class="MLP_text ParaOverride-1">Nač se jí tak dlouho vyptávají? Anebo jim vykládá o&#160;svém životě, jak jí zavraždili otce, jak se matka utopila a&#160;strýc v&#160;Koreji najel na minu a&#160;přitom si zarazil do břicha cepín?</p>
			<p class="MLP_text ParaOverride-1">Co když ne ten chlap, ale ona je blázen? Všechno si vymyslela! Co jim teď povídá? Totéž, anebo něco úplně jiného? Něco o&#160;mně?</p>
			<p class="MLP_text ParaOverride-1">Ale viděla přece jeho tetování. Zdálo se mi, že člověk si může vymyslet celý příběh, ale jsou podrobnosti, které se vymyslet nedají, dají se jen uvidět nebo zažít.</p>
			<p class="MLP_text ParaOverride-1">O&#160;půlnoci jsem musel z&#160;hospody, ale neměl jsem kam jít, jen jsem si sedl na schody před výčepem. V&#160;domě naproti svítilo ještě několik oken. Ta okna byla opatřena mřížemi a&#160;neprůhlednými skly. Za kterými jsem ji měl hledat? Anebo už ji stačili někam odvézt?</p>
			<p class="MLP_text ParaOverride-1">Vzpomněl jsem si na otce. Za kterým oknem asi čeká on?</p>
			<p class="MLP_text ParaOverride-1">V&#160;náhlé závrati jsem přivřel oči. Umělá světla se mi mezi řasami duhově tříštila. Čekal jsem, až se mi složí v&#160;nějaký obraz, přál jsem si jej, jedinou chladivou vlnku, která by omyla můj špinavý schod, která by svým šplouchnutím narušila dusné noční ztišení, ale neobjevila se, nic, nic, i&#160;poslední zbytky duhy vypila temnota; ležel jsem na dně šachty, nad sebou jsem už neměl nebesa. Jak jsem se tu ocitl? Kdy a&#160;kde jsem zbloudil? Zahlédnu ještě někdy světlo?</p>
			<p class="MLP_text ParaOverride-1">V&#160;hrůze jsem se přinutil otevřít oči a&#160;spatřil jsem ji, jak stojí přede mnou.</p>
			<p class="MLP_text ParaOverride-1">Vyskočil jsem a&#160;ona se do mě zavěsila. Všiml jsem si, že se chvěje: snad zimou nebo únavou, možná rozčilením. Chtěl jsem, aby mi všechno pověděla, ale řekla mi, že nemá chuť, taky jí to zakázali.</p>
			<p class="MLP_text ParaOverride-1">A&#160;co s&#160;ní bude? Co zítra? Chytnou ho do té doby?</p>
			<p class="MLP_text ParaOverride-1">Vůbec se netvářili, že ho chtějí chytit. Má na něj normálně počkat. Půjdeme se někam napít?</p>
			<p class="MLP_text ParaOverride-1">Všude bude zavřeno.</p>
			<p class="MLP_text ParaOverride-1">To už je takových hodin? Docela jí to uteklo. Když za ní přijde, bude od ní chtít přece ten plánek.</p>
			<p class="MLP_text ParaOverride-1">Má mu ho dát!</p>
			<p class="MLP_text ParaOverride-1">To že jí řekli?</p>
			<p class="MLP_text ParaOverride-1">Řekli, že se má chovat normálně. Dát mu ten plánek a&#160;všechno, co by chtěl! O&#160;všem jim má podávat hlášení.</p>
			<p class="MLP_text ParaOverride-1">A&#160;co když to on odhalí a&#160;něco jí udělá?</p>
			<p class="MLP_text ParaOverride-1">Slíbili, že ji budou chránit. Nemá se ničeho bát.</p>
			<p class="MLP_text ParaOverride-1">Když jsme se u&#160;jejího domu loučili, objala mě skoro křečovitě a&#160;pravila, abych ji teď proboha neopouštěl. Strašně se bojí, bude se teď bát celou noc, celý zítřek, už pořád se bude bát, protože on, až to na ní pozná, určitě ji zabije. A&#160;když ne on, tak ti, co v&#160;tom jedou s&#160;ním, až pochopí, kdo je prásknul. Proč jen mě poslechla, proč tam chodila, měla se na mě vyfláknout, vždyť on jí slíbil, že jak bude mít to, oč jí říkal, vezme to přes kopečky a&#160;už o&#160;něm neuslyší; mohla mít pokoj a&#160;ještě by jí dal prsten, a&#160;takhle, co jí zůstane? Já se na ni stejně vykašlu, to ví, cítí to.</p>
			<p class="MLP_text ParaOverride-1">Otíral jsem jí tvář kapesníkem a&#160;slíbil jsem, že ji neopustím, že za ní brzy přijdu, třeba hned v&#160;neděli.</p>
			<p class="MLP_text ParaOverride-1">Bál jsem se taky. Co když ten neznámý člověk na ní pozná, že s&#160;ním hraje obmyslnou hru? Vždyť ona, trochu se napije a&#160;vyžvaní mu všechno, bude ho varovat: z&#160;hlouposti, z&#160;lítosti, anebo aby od něho dostala ještě jeden prsten, řekne mu také, že jsem to byl já, kdo ji poslal tam, a&#160;tu zloduch, kterého snad budou sledovat, za kým jde, s&#160;kým se stýká, se vydá rovnou za mnou, aby mě buď na místě zabil, anebo ďábelsky označil za svého komplice. Kdo mi pomůže? A&#160;co když to je úplně naopak, ti, s&#160;nimiž se bavila až do půlnoci, ji vůbec nevyslýchali, to oni ji nastrčili na mě, měl jsem přece tátu ve vězení a&#160;byl jsem tedy podezřelý. Proto jí dali do rukou učebnici literatury, abych si jí spíš všiml! Ach bože!</p>
			<p class="MLP_text ParaOverride-1">V&#160;neděli, než jsem vstoupil do jejího domu, rozhlédl jsem se do všech stran jako spiklenec, když se ubírá na utajenou schůzku.</p>
			<p class="MLP_text ParaOverride-1">Zazvonil jsem, ale vevnitř se nic nepohnulo. Byl bych se dal nejraději na útěk, ale všiml jsem si cípku papíru, který vyčuhoval ze schránky. Velkým, skoro dětským písmem na něm bylo napsáno: IVANKA KLÍMOVÁ.</p>
			<p class="MLP_text_-0-12- ParaOverride-1">Vytáhl jsem lístek ze schránky. Stálo na něm.</p>
			<p class="MLP_dopis_bez1radku_-I- ParaOverride-1"><span class="CharOverride-1">Milá Ivanko,</span></p>
			<p class="MLP_dopis_bez1radku_-I-">předem přijmi můj pozdrav. Je mi líto, že jsem musela za kamarádkou, co je až v&#160;Teplicích. Ozvy se někdy!</p>
			<p class="MLP_dopis_-I- ParaOverride-1"><span class="CharOverride-1">Těší se Tvá milující Vlasta</span></p>
			<p class="MLP_text_-12-0- ParaOverride-1">Kam a&#160;za kým vlastně jela?</p>
			<p class="MLP_text ParaOverride-1">Po čtyřech dnech jsem se za ní znovu vydal, ale ani tentokráte jsem se nedozvonil. Napadlo mě, že už ji možná nikdy nespatřím; ta představa však ve mně vyvolávala spíše úlevu.</p>
			<p class="MLP_text ParaOverride-1">Pak se mi začalo stýskat: po jejím barevném zjevu, po milování s&#160;ní, dokonce i&#160;po jejích tragických a&#160;tak málo pravděpodobných příbězích. Dozvím se někdy, zda se opravdu udály? Do konce léta jsem se ji pokoušel najít nejméně třikrát. Byl bych jí mohl nechat ve schránce dopis se svou adresou, ale bál jsem se, že by se ho mohl zmocnit někdo nepovolaný. Konečně jsem si dodal odvahy a&#160;zazvonil u&#160;dveří na opačném konci chodby.</p>
			<p class="MLP_text ParaOverride-1">Otevřela mi známá obtloustlá ženská.</p>
			<p class="MLP_text ParaOverride-1">Slepičková, Slepičková, opakovala, tu nezná, bydlela tam jakási divná osoba, jmenovala se; jak se jenom jmenovala?</p>
			<p class="MLP_text ParaOverride-1">Obrátila se do nitra a&#160;křikla: „Jak se jmenovala ta holka, co se nedávno vodstěhovala?“</p>
			<p class="MLP_text ParaOverride-1">„Ta Holubová?“ uslyšel jsem roztřesený stařecký hlas.</p>
			<p class="MLP_text ParaOverride-1">„Jo, Holubová,“ řekla ženská, „Holubová se jmenovala, ale už tu nebydlí.“</p>
			<p class="MLP_text ParaOverride-1">„Nevíte, kde bych ji mohl najít?“</p>
			<p class="MLP_text ParaOverride-1">„Jo, milej,“ řekla ta ženská.</p>
			<p class="MLP_text ParaOverride-1">„Ani kde pracovala?“</p>
			<p class="MLP_text ParaOverride-1">„Jo, jestli ta někdy pracovala. Ještě tak v&#160;noci, kdybyste prolez tam dole v&#160;Libni všechny pajzly, tam byste ji možná našel.“</p>
			<p class="MLP_text ParaOverride-1">Opravdu mě oklamala i&#160;o&#160;svém jménu? Anebo oklamala tuhle ženskou, a&#160;mě jen zkouší?</p>
			<p class="MLP_text_bez1radku_-12-0- ParaOverride-1">Po několika letech, otec už se dávno vrátil z&#160;vězení, generalissimovo tělo vyvezli z&#160;mauzolea a&#160;já už byl zaměstnaný jako redaktor, jsem potřeboval strávit čas před večerním odjezdem vlaku a&#160;zastavil jsem se tedy ve vinárně Srdíčko.</p>
			<p class="MLP_text ParaOverride-1">Seděla u&#160;stolu s&#160;jakýmsi obstarožním chlapíkem. Měla jiný účes a&#160;samozřejmě jiné šaty, ale jako vždycky zářila barvami, ve tváři se změnila jen málo. Také ona mě ihned poznala, odpověděla na můj pozdrav úsměvem, pak jsem zahlédl, že něco vykládá svému chlapíkovi. Hned nato vstala a&#160;na vysokých kramflíčkách přitančila ke mně.</p>
			<p class="MLP_text ParaOverride-1">„Máš chvíli čas?“ zeptal jsem se.</p>
			<p class="MLP_text ParaOverride-1">„Teď sotva. Přeci vidíš…“</p>
			<p class="MLP_text ParaOverride-1">„Já mám taky jenom chvilku, musím na vlak. Tehdy jsem tě hledal. Ale řekli, že ses odstěhovala.“</p>
			<p class="MLP_text ParaOverride-1">„Musela jsem. Voni mi to nařídili.“</p>
			<p class="MLP_text ParaOverride-1">Rázem jsem se ocitl v&#160;jiném čase, v&#160;jiných souvislostech. „A&#160;tamto, jak to dopadlo?“</p>
			<p class="MLP_text ParaOverride-1">Položila mi prst přes ústa.</p>
			<p class="MLP_text ParaOverride-1">„Strašně rád bych tě viděl. Myslíš, že bys měla někdy čas?“</p>
			<p class="MLP_text ParaOverride-1">„Ty bys za mnou chtěl přijít, brouku?“ Pak řekla, že tedy dobře, ať přijdu. Třeba v&#160;sobotu večer. Anebo kdy budu chtít.</p>
			<p class="MLP_text ParaOverride-1">Bydlí teď na Vinohradech v&#160;Makarenkově ulici, číslo dvacet tři, v&#160;prvním patře, v&#160;podnájmu u&#160;paní Rotterové. Jsou to takové vysoké tmavohnědé dveře, nad nimi visí kříž. Musím pořádně zazvonit, protože má pokoj až úplně vzadu za celým bytem, zvonek je tam sotva slyšet.</p>
			<p class="MLP_text ParaOverride-1">Zapsal jsem si všechny údaje do zápisníku. A&#160;ona se jmenuje pořád stejně?</p>
			<p class="MLP_text ParaOverride-1">Jak by se měla jmenovat. Ne, nevdala se, jestli se ptám na to.</p>
			<p class="MLP_text ParaOverride-1">V&#160;sobotu, ještě před setměním, s&#160;kyticí karafiátů v&#160;ruce jsem se rozjel na Vinohrady. Dům s&#160;číslem dvacet tři jsem v&#160;Makarenkově ulici našel snadno. Dveře v&#160;prvním patře byly nízké, žluté a&#160;nevisel nad nimi kříž ani nic jiného. Paní Rotterovou v&#160;domě nikdo neznal. Také paní Slepičkovou ani slečnu Holubovou neznali.</p>
			<p class="MLP_text ParaOverride-1">Zašel jsem ještě do sousedních domů, ale došlo mi, že ji v&#160;téhle ulici sotva najdu.</p>
			<p class="MLP_dopis_podpis_-I- ParaOverride-1"><span class="CharOverride-1">(1980)</span></p>
		</div>
</body>
</html>