<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>moje_prvni_lasky-12</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="moje_prvni_lasky-12" xml:lang="cs-CZ">
		<div class="Z-kladn--textový-r-meček">
			<p id="_idParaDest-11" class="MLP_uroven2_kapitola ParaOverride-1"><span class="CharOverride-1">Svatební cesta</span></p>
			<p class="MLP_uroven3_nadpis ParaOverride-2"><span class="CharOverride-1">1</span></p>
			<p class="MLP_text_bez1radku ParaOverride-1">Silnice stoupala vzhůru v&#160;ostrých zákrutech.</p>
			<p class="MLP_text ParaOverride-1">Dívka seděla přitisknuta k&#160;jeho rameni, byla menší než on a&#160;drobnější, ztrácela se skoro vedle něho.</p>
			<p class="MLP_text ParaOverride-1">Řídil jednou rukou, druhou ji objímal, zvykl si řídit jednou rukou a&#160;takhle v&#160;té pozici spolu projeli půl Evropy, dálnicemi Německa a&#160;podivně pustou silnicí, vroubenou javory jakoby ohlodanými větrem, mezi Châlons a&#160;Meaux (snad to ani nebyly javory, protože tudy projížděli v&#160;noci a&#160;v&#160;mlze) a&#160;divokým pohořím Olympu mezi Kozani a&#160;Tyrnavosem, a&#160;kupodivu po celou tu dobu i&#160;po nekonečných hodinách cesty ji stále vnímal, doteky její dlaně a&#160;jemné záchvěvy jejího těla, a&#160;někdy uprostřed jízdy ji líbal, líbali se v&#160;nejprudší jízdě na mnoha ihned zapomínaných silnicích a&#160;milovali se také v&#160;tom autě na mrtvých ramenech polních cest za nocí i&#160;uprostřed dne, kdy slunce dopadalo plným světlem na její bledou a&#160;nepříliš krásnou tvář, zatímco je pomalu míjel řecký pastevec sedící rozkročmo na letargickém oslíkovi, a&#160;teď se blížili zase jednomu z&#160;cílů, který vlastně ani nebyl cílem, střechy městečka vykukovaly za korunami barevných stromů a&#160;osvíceny zapadajícím sluncem vyhlížely téměř jako divadelní kulisa.</p>
			<p class="MLP_text ParaOverride-1">„Tak ty ses mi vdala,“ řekl a&#160;neznělo to jako výčitka, spíš to bylo připomenutí stavu, anebo jen věta, která měla na okamžik porušit ticho.</p>
			<p class="MLP_text ParaOverride-1">„Já jsem se ti vdala,“ opakovala po něm. „Ale s&#160;tebou jsem na svatební cestě,“ a&#160;rozevřela doširoka své rybí oči jako vždy, když prohlašovala něco, o&#160;čem nemohlo být pochyb. „Je to moje svatební cesta, když jsem se teď vdala. A&#160;tvoje, když tu jsi se mnou!“</p>
			<p class="MLP_text ParaOverride-1">„Ano,“ připustil poněkud užasle.</p>
			<p class="MLP_text ParaOverride-1">„Tebe jsem si přece nemohla vzít,“ dotkla se ramenem jeho ramene. „Anebo jsem si mohla vzít tebe?“</p>
			<p class="MLP_text ParaOverride-1">„Myslím, že ne!“</p>
			<p class="MLP_text ParaOverride-1">„S&#160;tebou můžu jet jen na svatební cestu.“</p>
			<p class="MLP_text ParaOverride-1">„Připadá mi, jako bychom už byli na spoustě svatebních cest,“ poznamenal.</p>
			<p class="MLP_text ParaOverride-1">„Tak ty si myslíš, že už jsme spolu byli na spoustě svatebních cest?“ zeptala se.</p>
			<p class="MLP_text ParaOverride-1">„Ale to nevadí,“ řekl rychle. „Teď teprve jsi vdaná, teď je to skutečná svatební cesta,“ přijal tu hru a&#160;brzdil, volnou rukou stáčel volant a&#160;projeli kolem barokní kašny a&#160;zastavili před domem, kdysi snad gotickým. „Není to právě moc přepychová stavba pro svatební noc,“ poznamenal. Nad náměstím se tyčil kopec, na jehož vrcholu se rozpadal hrad.</p>
			<p class="MLP_text ParaOverride-1">„Tak to není moc přepychová stavba,“ řekla, když vstoupili do průjezdu, a&#160;obrátila oči vzhůru ke kamenné klenbě, kterou natřeli bílým vápnem.</p>
			<p class="MLP_text ParaOverride-1">V&#160;lokále&#160;– to byla snad jediná zdejší pozoruhodnost kromě pestře pomalovaného gotického stropu&#160;– stál velký italský hudební automat. Na šestnácti prostřených stolech v&#160;šestnácti stejných vázách kvetlo šestnáct papírových růží. Jenom stůl hned u&#160;výčepu byl netypový, dlouhý, hnědý a&#160;nepokrytý, u&#160;něho seděli čtyři muži a&#160;jedna žena. Muži, jeden z&#160;nich byl v&#160;uniformě, pili pivo.</p>
			<p class="MLP_text ParaOverride-1">„Máš hlad?“ zeptal se. Věděl, že teď bude jíst a&#160;pít, velmi dlouho a&#160;pomalu pít, aby co nejvíc oddalovala tu chvíli, na kterou čekali oba.</p>
			<p class="MLP_text ParaOverride-1">Rozhlédla se po místnosti, jako by si vybírala nejvhodnější z&#160;těch úplně stejných stolů. Potom řekla: „Neměli bychom si udělat svatební hostinu, když jsme na svatební cestě?“</p>
			<p class="MLP_text ParaOverride-1">„Proč ne,“ hrál s&#160;sebou tu hru. „A&#160;tys neměla svatební hostinu minulý týden?“</p>
			<p class="MLP_text ParaOverride-1">„Ne, proč bych měla mít svatební hostinu minulý týden?“ podivila se.</p>
			<p class="MLP_text ParaOverride-1">„Myslel jsem,“ zarazil se. „Vdávala ses přece minulý týden.“</p>
			<p class="MLP_text ParaOverride-1">„To mě nenapadlo,“ řekla. „Ale není tady žádný slušný stůl.“</p>
			<p class="MLP_text ParaOverride-1">„Všechny jsou stejně slušné,“ namítl. „Můžeme říct, aby přinesli jiný ubrus, jestli mají jiný ubrus, a&#160;jiné kytky, jestli mají jiné kytky.“</p>
			<p class="MLP_text ParaOverride-1">„Ano,“ souhlasila, „ale kam dáme hosty?“</p>
			<p class="MLP_text ParaOverride-1">„Hosty?“</p>
			<p class="MLP_text ParaOverride-1">„Na svatební hostině musíme mít hosty,“ řekla. „Anebo nechceš tu svatební hostinu?“</p>
			<p class="MLP_text ParaOverride-1">„Nikoho tu přece neznáme,“ namítl chabě.</p>
			<p class="MLP_text ParaOverride-1">„Nemusí to být známí. Třeba tamti u&#160;toho stolu. Třeba by nám dělali hosty, kdybychom je pozvali.“</p>
			<p class="MLP_text ParaOverride-1">„Dobře. Kolik hostí chceš mít na své svatební hostině?“</p>
			<p class="MLP_text ParaOverride-1">„Pět,“ odpověděla bez váhání, jako by tuto otázku měla už dávno promyšlenou. „Nezlobíš se přece?“</p>
			<p class="MLP_text ParaOverride-1">„Ne, proč bych se měl zlobit?“</p>
			<p class="MLP_text ParaOverride-1">„Tys určitě taky měl svatební hostinu,“ řekla.</p>
			<p class="MLP_text ParaOverride-1">„Nepamatuji se už.“</p>
			<p class="MLP_text ParaOverride-1">„Nepamatuješ se?“</p>
			<p class="MLP_text ParaOverride-1">„Je to šestadvacet let,“ spočítal. „Byl jsem tehdy mladší nežli ty dneska.“ Zavolal číšníka a&#160;pokusil se mu vysvětlit, co vlastně žádá. Pak se teprve důkladně podíval směrem k&#160;velkému stolu. Tři muži byli docela obyčejní venkovští strejci, jejich neoholené a&#160;osmahlé tváře, teď zbrunátnělé pitím, patřily mezi ty, které nedovedl udržet v&#160;paměti ani několik minut poté, co mu zmizely z&#160;očí, ačkoliv neměl tak špatnou paměť na lidské tváře; voják byl černovlasý, štíhlý, skoro vychrtlý, s&#160;bledou tváří, pod vodovýma očima mu visely namodralé váčky. Podobal se až příliš tomu&#160;– teď už vlastně jejímu muži, podobal se všem těm jejím milencům, jak je znal z&#160;jejího vyprávění a&#160;z&#160;ušmudlaných podobenek, které tahala stále s&#160;sebou v&#160;kabelce.</p>
			<p class="MLP_text ParaOverride-1">Po vojákově boku seděla dívka s&#160;hlavou čerstvě obdělanou venkovským kadeřníkem. Podobala se ovečce, které podmalovali oči a&#160;nalepili umělé řasy.</p>
			<p class="MLP_text ParaOverride-1">Díval se, jak se číšník naklání nad stolem. Potom těch pět jako na povel otočilo hlavy k&#160;jejich stolu, cizí pohledy na okamžik ulpěly na její tváři a&#160;tam setrvaly.</p>
			<p class="MLP_text ParaOverride-1">Ucítil, že se dotkla jeho ruky.</p>
			<p class="MLP_text ParaOverride-1">„Miláčku,“ řekla, „miluji tě za to, že jsi se mnou jel na svatební cestu. Že budeme mít hostinu. A&#160;za to, žes je všechny pozval. Podívej, jak jdou, jak legračně jdou.“</p>
			<p class="MLP_text ParaOverride-1">Těch pět se zvedlo od velkého stolu, voják si s&#160;klapnutím připjal opasek. Blížili se k&#160;nim trochu rozpačitě, na rtech sváteční úsměvy, jak se sluší na hosty, kteří přicházejí přisednout ke svatebčanům. Všiml si, že jeden ze strejců má pod pravým ušním boltcem modravou bulku (jeho tvář zapomene, ale jeho pravý ušní boltec si bude pamatovat) a&#160;že dívka má na obnaženém krku zlatý řetízek.</p>
			<p class="MLP_uroven3_nadpis ParaOverride-1"><span class="CharOverride-1">2</span></p>
			<p class="MLP_text_bez1radku ParaOverride-1">Až v&#160;hrdle cítil přiboudlou mastnotu řízku a&#160;chuť špatného vína. Ta dlouhá cesta autem a&#160;teď ten večer, bezkonečný večer v&#160;místnosti, která úpěla nudou. Cítil se unaven až k&#160;vyčerpání.</p>
			<p class="MLP_text ParaOverride-1">Ti tři domorodci, svědci jeho falešné svatby, usilovali splatit za řízek a&#160;víno svými životy, aspoň ve slovech nabídnutými životy, ten s&#160;bulkou pod uchem strávil osm let po žalářích a&#160;druzí dva neustále doplňovali jeho vyprávění, jako by byli při tom všem, co on prožil.</p>
			<p class="MLP_text ParaOverride-1">Snažil se neposlouchat je. Znal ten příběh, ten v&#160;podstatě jediný příběh v&#160;nepatrných obměnách, aspoň pro tenhle večer mu chtěl uniknout: kriminálům, strážním věžím, reflektorům a&#160;chodbám z&#160;ostnatých drátů. Utéci útěkům.</p>
			<p class="MLP_text ParaOverride-1">Kdykoliv byl s&#160;ní, oddělil se alespoň ve své paměti od celého svého života, vše, čím žil, nechal propadnout do úplného zapomnění, a&#160;nemyslel tedy ani na svou rodinu, ani na svoji práci, vstoupil do jiné řady příčin a&#160;následků, činů a&#160;slov. Snad strhující přitažlivost téhle lásky spočívala v&#160;naprostém vytržení ze všeho, čím kdy žil.</p>
			<p class="MLP_text ParaOverride-1">Teď tančila s&#160;vojákem při rozskřípané hudbě, která se za korunu linula po celé tři minuty z&#160;italského stroje. Vnímal ji, jak tančí, i&#160;když se na ni nedíval. Věděl, že její tanec má jen ten jediný smysl, ten stejný smysl jako všechno její ostatní konání. Milovala se každým svým pohybem. Milovala se, když tančila, když jedla, i&#160;když kráčela sama po chodníku, všechny její pohyby byly ty stejné pohyby, ale možná, že se mýlil, že to on byl posedlý.</p>
			<p class="MLP_text ParaOverride-1">„Osm let života,“ řekl muž s&#160;bulkou, „v mým věku už je nikdy nedoženu.“</p>
			<p class="MLP_text ParaOverride-1">Pohlédl na toho muže a&#160;napadlo ho, že mohou být stejného věku, ale ten druhý už byl zřejmě ponořen jen ve své minulosti. Těch osm let, to byla příliš velká prázdnota, aby nepřitahovala, přílišná hlubina, ostatně každému nadejde den, kdy už zbývá jenom minulost, třeba sebestrašnější, ale jediná skutečná a&#160;živá, protože budoucnost už není živá, už nenabízí ani náznak naděje. Sám měl ještě naději, tančila teď několik kroků od něho, ještě si mohl představit zítřek a&#160;nezasténat přitom.</p>
			<p class="MLP_text ParaOverride-1">Na nepatrný okamžik se spatřil. Viděl sám sebe, jak tu sedí s&#160;unavenýma očima, obtížený celým svým životem a&#160;čeká. Má ještě na co čekat, a&#160;proto tedy pln netrpělivosti čeká, až to děvče dotančí, přijde a&#160;posadí se k&#160;němu.</p>
			<p class="MLP_text ParaOverride-1">V&#160;tom se liší od těch tří mužů, kteří tu s&#160;ním sedí u&#160;stolu, jeho život se ještě vzepjal k&#160;výkřiku před tichem, které se už k&#160;němu po nocích vkrádá, vydal poslední paprsek před setměním, miluje, a&#160;proto tu sedí a&#160;hraje hru, hru, kterou se posmívá sám sobě, hraje její hru, pro ni to ovšem je hra, celá ta láska, dlouhé jízdy bez cíle, ta stále opakovaná vyznání, která měla asi zvláštní podmanivost slov pronášených nad pokrajem hlubiny, bylo to pro ni jen vyplnění času mezi ránem a&#160;večerem, mezi večeří a&#160;nocí, mezi poslední cigaretou a&#160;milováním.</p>
			<p class="MLP_text ParaOverride-1">Ten čas jí mohl zaplnit kdokoliv, věděl to. On byl pro ni zaměnitelný, naprosto zaměnitelný.</p>
			<p class="MLP_text ParaOverride-1">Pohlédl na ni, zpozorovala to a&#160;usmála se na něj.</p>
			<p class="MLP_text ParaOverride-1">Ten úsměv, mohl jej vidět, i&#160;když zavřel oči, její ústa s&#160;tlustým horním rtem, poněkud vysunutým vpřed.</p>
			<p class="MLP_text ParaOverride-1">Nenáviděl ji v&#160;téhle chvíli a&#160;toužil ji odvrhnout od sebe, zbavit se jí, zbavit se už teď té naděje, která vlastně není nadějí, spíš vyčerpáváním, vstoupit tak už teď do klidu, odvrhnout ji, ale věděl, že to neudělá. Miluj mě, pomyslel si unaveně, aspoň ještě dneska.</p>
			<p class="MLP_text ParaOverride-1">Všiml si, že dívka, která snad patřila k&#160;tomu vojákovi, sedí strnule za stolem a&#160;sleduje ten jediný tančící pár. Nebyla vlastně ošklivá, jenom její hlavu zničil zločinný kadeřník a&#160;její tváři chybělo zcela sebevědomí. V&#160;očích měla slzy.</p>
			<p class="MLP_text ParaOverride-1">Vstal. Zavolal číšníka a&#160;zaplatil.</p>
			<p class="MLP_text ParaOverride-1">Strejcové povstali a&#160;přáli jim oběma mnoho štěstí, zatímco voják trčel proti ní tak, jak ustali v&#160;tanci, jenom o&#160;několik kroků blíže ke stolu, a&#160;díval se na ni utkvělým pohledem muže, který už je schopen myslet pouze na to jediné.</p>
			<p class="MLP_text ParaOverride-1">„Miláčku,“ řekla, když stoupali po schodech, „to bylo krásné. Měli jsme hostinu.“</p>
			<p class="MLP_text ParaOverride-1">„To je dobře, žes byla spokojená.“</p>
			<p class="MLP_text ParaOverride-1">„Co teď budeme dělat?“</p>
			<p class="MLP_text ParaOverride-1">„Jsme přece na svatební cestě,“ připomněl jí.</p>
			<p class="MLP_text ParaOverride-1">Postele byly starodávné a&#160;nad umývadlem dva kohoutky, ale voda tekla z&#160;obou studená.</p>
			<p class="MLP_text ParaOverride-1">Stála před zrcadlem a&#160;vyndávala si z&#160;vlasů sponky. Vlasy měla dlouhé, padaly jí do třetiny zad. Představil si nahotu těch zad, jak ji za chvíli spatří, a&#160;v&#160;náhlé úlevě, že už končí ta hra, nesmyslně dlouhá doba čekání, k&#160;ní přistoupil a&#160;objal ji. „Má nejkrásnější,“ řekl, „rybičko moje.“</p>
			<p class="MLP_text ParaOverride-1">Zapálila si cigaretu. „Myslíš si, že ten voják se miluje s&#160;tou holkou?“</p>
			<p class="MLP_text ParaOverride-1">„Nevím,“ řekl netrpělivě, „vojáci se obvykle milují s&#160;každou holkou, která je k&#160;tomu ochotná.“</p>
			<p class="MLP_text ParaOverride-1">„Tak ty si myslíš, že vojáci se milují s&#160;každou holkou,“ opakovala.</p>
			<p class="MLP_text ParaOverride-1">„Ale vykala mu,“ vzpomněl si. „Asi se teprve poznali tam dole v&#160;té putyce.“</p>
			<p class="MLP_text ParaOverride-1">Zatahovala záclony. „Říkal, že pracuje u&#160;filmu. Když je v&#160;civilu. Jako osvětlovač.“</p>
			<p class="MLP_text ParaOverride-1">„Všichni pracují u&#160;filmu,“ řekl zlostně.</p>
			<p class="MLP_text ParaOverride-1">„Tak ty myslíš, že dneska všichni pracují u&#160;filmu?“ Teprve teď se rozhlédla po pokoji. „Je to takový studený pokoj, nezdá se ti?“</p>
			<p class="MLP_text ParaOverride-1">„Je to docela dostačující pokoj k&#160;tomu, k&#160;čemu ho potřebujeme.“</p>
			<p class="MLP_text ParaOverride-1">„My ho k&#160;něčemu potřebujeme?“ zeptala se.</p>
			<p class="MLP_text ParaOverride-1">Neodpověděl. Zvykl si neposlouchat ji, nevnímat ji, když ji nechtěl vnímat. Jen cítil tu vzdálenost.</p>
			<p class="MLP_text ParaOverride-1">„Miláčku, ty se zlobíš?“ zeptala se.</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Co teď budeme dělat?“ zeptala se. „Měli bychom dělat něco zvláštního, když jsme na svatební cestě.“ Sedla si na postel. „Říkej mi něco. Říkej mi aspoň něco zvláštního.“</p>
			<p class="MLP_text ParaOverride-1">„Jednou,“ začal tím slovem, kterým začínával vyprávět svým dětem pohádky, „to jsem byl tak starý jako ty…“</p>
			<p class="MLP_text ParaOverride-1">„Ne,“ přerušila ho, „nemyslím nic takového. Miluješ mě?“</p>
			<p class="MLP_text ParaOverride-1">„Ano,“ odpověděl rychle. „Víš, že tě miluji víc, než jsem kdy koho miloval.“</p>
			<p class="MLP_text ParaOverride-1">Mlčela. Opřela se o&#160;polštář a&#160;přivřela oči.</p>
			<p class="MLP_text ParaOverride-1">„Jsi má jediná a&#160;poslední láska.“ Líbal ji. „Sestřička mých snů,“ řekl. „Někdy jsem se uprostřed noci probudil a&#160;bál se, že se to už nikdy nestane, že tě nikdy nepotkám.“</p>
			<p class="MLP_text ParaOverride-1">„To už jsi mě znal?“</p>
			<p class="MLP_text ParaOverride-1">„Neznal jsem tě. Přál jsem si tě. Přál jsem si tě, kdykoliv jsem šel po ulici, kdykoliv jsem nasedal sám do auta, kdykoliv jsem jel krajinou, která mi připadala zvláštní, teskná, anebo dokonce krásná. A&#160;taky vždycky, když jsem přišel do vrátnice hotelu a&#160;pak, když jsem otevíral dveře prázdného pokoje, když jsem uviděl dva, jak se líbají, a&#160;nejvíc jsem si tě přál, když jsem se v&#160;létě pozdě v&#160;noci vracel…“</p>
			<p class="MLP_text ParaOverride-1">„Počkej,“ zarazila ho, „to mi povídáš vždycky.“</p>
			<p class="MLP_text ParaOverride-1">„Tohle jsem ti neříkal nikdy!“</p>
			<p class="MLP_text ParaOverride-1">„Já vím, já vím. Ale takovéhle věci.“</p>
			<p class="MLP_text ParaOverride-1">Mlčel.</p>
			<p class="MLP_text ParaOverride-1">„Ty se zlobíš?“ zeptala se. „Líbí se mi to,“ řekla rychle, „líbí se mi, když mi říkáš takové věci… Ale dneska, myslela jsem, když jsme na svatební cestě.“</p>
			<p class="MLP_text ParaOverride-1">Mlčel.</p>
			<p class="MLP_text ParaOverride-1">„Miláčku,“ řekla. „Pojďme odtud. Je to takový pokoj jako vždycky. Nedá se v&#160;něm dělat nic jiného než to, co vždycky.“</p>
			<p class="MLP_text ParaOverride-1">„Bože, my ale přece chceme dělat to, co vždycky.“</p>
			<p class="MLP_text ParaOverride-1">„Ano…, ale dneska… dneska bychom měli…“ Přistoupila k&#160;oknu a&#160;odhrnula záclonu. Proti temnému nebi se rýsovaly ještě temnější trosky hradu.</p>
			<p class="MLP_uroven3_nadpis ParaOverride-1"><span class="CharOverride-1">3</span></p>
			<p class="MLP_text_bez1radku ParaOverride-1">Kopec s&#160;hradem teď viděli z&#160;druhé strany, polorozpadlá cimbuří byla osvícena měsíčním světlem a&#160;vypadala v&#160;té noci majestátně a&#160;hrozivě.</p>
			<p class="MLP_text ParaOverride-1">Zastavil auto a&#160;vypnul světla. „Kam teď?“ zeptal se.</p>
			<p class="MLP_text ParaOverride-1">Noc byla chladná a&#160;podzimní tráva, listí a&#160;mlha skládaly téměř tesklivou vůni. Bylo by docela příjemné procházet se s&#160;ní na cestě uprostřed louky, kdyby se byl chtěl procházet.</p>
			<p class="MLP_text ParaOverride-1">„Je tu divné světlo,“ všimla si. Kráčeli po jakési cestě, byla to vlastně jen ušlapaná tráva, objal ji kolem ramen. Toužil po ní a&#160;nenáviděl ji za to.</p>
			<p class="MLP_text ParaOverride-1">„Pamatuješ se na tu noc na cestě ve Francii?“ zeptala se.</p>
			<p class="MLP_text ParaOverride-1">„Tu noc pršelo,“ vzpomněl si.</p>
			<p class="MLP_text ParaOverride-1">„Ano. Bubnovalo to na střechu auta, to se mi líbilo.“ Chvěla se chladem. Potom vyprávěla bez jakékoliv souvislosti. „Když mi byly asi čtyři roky, hrála jsem si, že mám psa. Vodila jsem si ho na provázku tak, jako by skutečně byl, jako by šel za mnou. Čekala jsem, když čural u&#160;stromu, a&#160;dávala jsem mu vždycky od své večeře do misky. Stlala jsem mu vedle postele polštář, tam jako ležel, a&#160;každou noc, než jsem usnula, jsem mu povídala. A&#160;nikdy jsem mu nedala jméno, říkala jsem mu jenom: Pse! Když jsem ho měla moc ráda, řekla jsem mu: Můj pse!“ Vzdychla. „Myslím, že jsem už nikdy nikoho nemilovala tak jako toho psa.“</p>
			<p class="MLP_text ParaOverride-1">Došli k&#160;dřevěné kůlně uprostřed louky. Z&#160;jejího nitra vonělo seno.</p>
			<p class="MLP_text ParaOverride-1">„Miláčku,“ řekla, „pojď, budeme se teď milovat.“</p>
			<p class="MLP_text ParaOverride-1">Pomohl jí vyšplhat se vzhůru.</p>
			<p class="MLP_text ParaOverride-1">Jediná prostora byla z&#160;poloviny vyplněná senem a&#160;vzduch byl k&#160;zalknutí nasycen prachem.</p>
			<p class="MLP_text ParaOverride-1">„Miláčku,“ zašeptala, „líbí se ti to tady?“</p>
			<p class="MLP_text ParaOverride-1">„Je mi jedno, kde jsem, když jsem s&#160;tebou,“ řekl.</p>
			<p class="MLP_text ParaOverride-1">„Ano, já vím,“ svlékala se kvapně, „ale já dneska nemohla být v&#160;pokoji. Nezlobíš se proto na mě?“ Přitiskla se k&#160;němu. Objal ji. Při každém pohybu se hlouběji propadali do měkké masy pod sebou a&#160;stébla šimrala a&#160;píchala do nahých těl.</p>
			<p class="MLP_text ParaOverride-1">„Miláčku,“ zašeptala.</p>
			<p class="MLP_text ParaOverride-1">Zvenčí sem dolehly kroky. Nadzvedl se a&#160;spatřil siluetu, která mu připadla známá.</p>
			<p class="MLP_text ParaOverride-1">„Tak to je to místo?“ zeptal se voják, když se vyšplhali vzhůru.</p>
			<p class="MLP_text ParaOverride-1">„Jestli se vám tady bude líbit,“ šeptla dívka. Její tvář a&#160;dokonce i&#160;účes teď skrývala tma. Voják si obřadně odložil opasek hned u&#160;vchodu, jako by litoval každého zbytečného kroku navíc.</p>
			<p class="MLP_text ParaOverride-1">„Jste takovej krásnej,“ šeptala dívka.</p>
			<p class="MLP_text ParaOverride-1">Líbal ji zřejmě, bylo teď slyšet jenom rychlý dech, opilý sípot, šmátravé pohyby rukou, šustot stébel a&#160;potom dívčin sténavý šepot. „Na mě se nevohlížejte, na mě se nevohlížejte, jen když jste vy spokojenej.“</p>
			<p class="MLP_text ParaOverride-1">Za několik minut v&#160;náhlém tichu se voják zvedl a&#160;snažil se proti měsíčnímu světlu přečíst čas na svých hodinkách.</p>
			<p class="MLP_text ParaOverride-1">„Vy už chcete jít?“ zeptala se ta dívka.</p>
			<p class="MLP_text ParaOverride-1">„Skoro půlnoc,“ řekl voják otráveně, „proč jsi mi neřekla dřív o&#160;tom seně?“ Uplivl si, snad jenom vyplivl stéblo, které mu uvázlo v&#160;ústech. Zapjal si ještě opasek a&#160;potom oba téměř nehlučně sestoupili do tmy.</p>
			<p class="MLP_text ParaOverride-1">„Miláčku,“ zašeptala, když opět osaměli. „Máš mě rád?“</p>
			<p class="MLP_text ParaOverride-1">Snažil se ve tmě rozeznat její tvář, ale byla tak nezřetelná, že to mohla být jakákoliv tvář, a&#160;také vůni jejího těla přehlušil dráždivý pach sena.</p>
			<p class="MLP_text ParaOverride-1">„Ne,“ řekl. A&#160;pomyslel si: Nenávidím tě. Za to, že pro tebe je hra, co pro mě je láska, za to, že jsi pro mě jediná a&#160;poslední budoucnost, zatímco já jsem pro tebe jen tahle chvíle, která už uplývá.</p>
			<p class="MLP_text ParaOverride-1">„Ne,“ opakovala po něm. „Nemá mě rád.“</p>
			<p class="MLP_text ParaOverride-1">Mlčel. Být tak o&#160;těch patnáct let mladší.</p>
			<p class="MLP_text ParaOverride-1">„Prostě už mě nemiluje,“ řekla. „Proč?“</p>
			<p class="MLP_text ParaOverride-1">„Protože jsi…,“ ale nedořekl to.</p>
			<p class="MLP_text ParaOverride-1">„Jsem děvka?“ zeptala se.</p>
			<p class="MLP_text ParaOverride-1">Mlčel.</p>
			<p class="MLP_text ParaOverride-1">„Tak tys jel na svatební cestu s&#160;děvkou?“ Přitiskla se k&#160;němu. „Miláčku můj,“ líbala ho.</p>
			<p class="MLP_text ParaOverride-1">Objal ji.</p>
			<p class="MLP_text ParaOverride-1">„Konečně, konečně,“ šeptala, „konečně.“</p>
			<p class="MLP_text ParaOverride-1">„Miluju tě,“ řekl. „Miluju tě jako blázen a&#160;dal bych všechno, všechno bych dal za tuhle chvíli s&#160;tebou.“</p>
			<p class="MLP_text ParaOverride-1">„Já vím,“ zašeptala, „já to vím. Pse. Můj pse!“</p>
			<p class="MLP_dopis_podpis_-I- ParaOverride-1"><span class="CharOverride-1">(1969)</span></p>
		</div>
</body>
</html>